1
00:00:47,870 --> 00:00:52,070
Waqaa, wiinga Hazel Lincoln-aaruunga, Yugtun-llu atqa Qang’allugauluni.

2
00:00:52,075 --> 00:00:55,285
Quyana ilagarluta Delta Review-aaqatallemteńi.

3
00:00:55,285 --> 00:00:59,715
Atakurpak Kuigglugmiut tegganrat Jimmy Chimigalrea-m ilagarciqaakut.

4
00:00:59,715 --> 00:01:06,825
Cali maniqatartukut aipaat ukut yurallrat Mountain VIllage-ami yurarpallratni uumi Agayunermi kitullermi.

5
00:01:06,825 --> 00:01:10,220
Ciumek niicugninauraput Chimigalrea qalartellra.

6
00:01:10,220 --> 00:01:14,040
Yugtun taringtukuvci niicugninqegcaarniartuci.

7
00:01:15,085 --> 00:01:22,405
Tua-i yugni tamaitni niitellriani wangkutni, elpeceńi tua-i yugni tamaitni

8
00:01:22,530 --> 00:01:29,630
Waten tuaten ayuqesqessaaqut, iliit waniwa tua-i niitnaqsaaqelria.

9
00:01:29,635 --> 00:01:35,645
Waten qanerluni Philippianes tayima 2:12

10
00:01:35,645 --> 00:01:44,135
Waten qanerluni: "Taum kenkekma maligtaqutelaucirpecetun ilakellerpeceńi watua

11
00:01:44,135 --> 00:01:52,130
"Ilaknrilngerpecia anirtuumallerkarci caliaqiciu qigcigyugluci alinguryugluci-llu.

12
00:01:52,130 --> 00:02:00,660
"Tua-i Agayutnguan elpeceńi calilria. Piyuumircetaqluci aturcetaqluki-llu elliin pisqutni.

13
00:02:00,660 --> 00:02:03,250
"Caliluci tamaitgun.

14
00:02:03,250 --> 00:02:10,520
"Qanemyuugaqsaunaci, qanekluarpek’naci. Qanernarqutaunaci.

15
00:02:10,520 --> 00:02:14,400
"Paqnanarqevkenaci Agayutem yuknauraaci.

16
00:02:14,405 --> 00:02:19,315
"Apquciinaci piciunrilnguut assiilnguut-llu akuliitni.

17
00:02:19,315 --> 00:02:23,550
"Akuliitni-llu tanqignaurtuci agyatun ellam iluani."

18
00:02:23,550 --> 00:02:29,600
Tua-i-w’ unguvam qaneryaraa maniluku. Tua-i wavet ciuqliliqe’rqa au͡g’umek.

19
00:02:29,600 --> 00:02:35,870
Yugni tamamta au͡gna ava-i niitnariyaaqerput, pinrilngurmek ilaunata.

20
00:02:36,390 --> 00:02:42,030
Iciw’ tua-i caaciteqsuunata, iqluyuirulluta.

21
00:02:42,035 --> 00:02:50,450
Cali-llu ilamteńun maavet ilaput makut umyuarrliqutnanrirluki, umyuangcayuunata-llu yuut nallukiitgun assiitellriamek.

22
00:02:50,450 --> 00:02:52,060
Tua-i waten pitaluku.

23
00:02:53,320 --> 00:02:57,830
Wangkutnun man’a tua-i niitnariyaaquq.

24
00:02:57,830 --> 00:03:05,230
Tua-ll’ man’a maa-i ak’anek ayaglua allrakuni au͡gkuni pellullerni

25
00:03:05,235 --> 00:03:12,150
Yuut ilaita pilaryaaqaatnga man’a qanrutkeqaasqelluku uuggun KYUK-kun

26
00:03:12,150 --> 00:03:19,860
Waten erinama sagtenrullerkaa tua-i tamana piyaaqluku.

27
00:03:19,860 --> 00:03:26,300
Qagkut-ll’ ilaita yaaqvaarmiut Kuigpagmiut-llu pilaryaaqaatnga ak’anek ayaglua allrakuni.

28
00:03:26,305 --> 00:03:34,260
Tau͡gaam ukut KYUK-rmiut wiinga tua-i capeqluki ullayuitanka uum ciungani.

29
00:03:34,260 --> 00:03:45,260
Cali-llu yualaryaaqellruunga mat’um-wa tua-i qanrutkarkama wangni pinruluku qanrutkestekaanek.

30
00:03:45,265 --> 00:03:47,800
Tau͡gaam ilaita-llam pilaraatnga

31
00:03:47,800 --> 00:03:58,290
Aren allamek-gguq wangni qanrutkeluaqanrustekaituq. Wiinga-gguq qanruteklaku tau͡gaam.

32
00:03:58,290 --> 00:04:03,340
Tua-i waniwa cayaqlirluku qanqautekqata’arqa.

33
00:04:04,170 --> 00:04:14,640
Atam wiinga tua-i avani ella iqukluku qantullratni, anguanka au͡gkut ella iqukluku qantulriit.

34
00:04:15,490 --> 00:04:23,890
Tamana-wa tua-i ak’a yaaqvani piitnaq qanrutketullrat qanrutkelartai angullruanka tua-i.

35
00:04:24,115 --> 00:04:35,410
Tua-ll’ tang ataucim tang au͡g’um qanellra tua-i tang waniwa umyuaqelgurikeka tang tua-i.

36
00:04:35,410 --> 00:04:44,080
Tua-i-ll’ umyuaqelguriamku ella tang tua-i una aaryaruskeka iqukvanerrlugqurainarnayukluku.

37
00:04:44,180 --> 00:04:51,700
Kiima-llu pinritliniluku. Tua-i ilaita aaryagutaat una ella.

38
00:04:53,075 --> 00:05:05,250
Tua-i tamaani atam maaten murilkessagutua angukara’urluut arnassagaat ilait waten ciisqugni ayaperlukek piyuayaurrluteng

39
00:05:05,250 --> 00:05:08,100
Ilait tau͡gken piyuananrirluteng

40
00:05:08,290 --> 00:05:12,410
Arnassagangqetullratni angukara’urlungqerrluteng-llu.

41
00:05:13,085 --> 00:05:19,695
Ilait tegularluki qasgimek anulluki maqilallruut

42
00:05:19,695 --> 00:05:24,705
Taqngameng-llu cali itrulluki piyuananrilriit tamakut.

43
00:05:25,700 --> 00:05:32,630
Tua-ll’ ella iqukluku qanllermeggni waten ilait qanellruut:

44
00:05:32,630 --> 00:05:40,100
Tamaa-i-gguq tamakut ak’allaunqurrit tamatum tua-i ellam aciani

45
00:05:40,100 --> 00:05:46,520
Tamatum niitetullemta aciani yuullret tamakut ak’allaunqurrit

46
00:05:46,525 --> 00:05:54,160
Qanertut, "Yuk-gguq yuunertuqeryaaqaquq. Tamana-gguq aipiringaitaa."

47
00:05:54,160 --> 00:05:57,830
Tua-i cali waten qanertut:

48
00:05:57,830 --> 00:06:06,560
Atam-gguq tamaani... ella iqukluku qantullratni tamaani ciuqvani

49
00:06:06,560 --> 00:06:10,660
Atam-gguq ilait makut nukalpiat

50
00:06:11,725 --> 00:06:20,255
Waten qasgimi taklangyullerminek-llu qanelria tauna angukara’urluq un’gani caniqami qanelria niilluku

51
00:06:20,255 --> 00:06:28,445
Ilii-gguq tang maktaqellria, "A, amci-gguq-qaa piyuan tungenqegturanemteńi."

52
00:06:28,445 --> 00:06:32,475
Cunawa-gguq tamaa-i tamatum pistekameng mallgillrani.

53
00:06:32,475 --> 00:06:41,930
Yuut-gguq iciw’ ilacingllermeggni-gguq cunawa ilaciqanricuitut-gguq yuut

54
00:06:41,930 --> 00:06:50,450
Anucimirqecetaarumallerkameng-wa tua-i tamatum piciqiangaqateng mallgikateng.

55
00:06:50,455 --> 00:06:55,165
Tua-ll’ tamaani, tamaa-i tamatum nalliini

56
00:06:55,735 --> 00:07:03,335
Wiinga-ll’ tua-i tamakut erenret tanglallruanka. Tuar tang uksumi ataucimi pillrulriit.

57
00:07:03,470 --> 00:07:14,790
Ernertangyaurtellruuq waten erenrillermi kinguani qavaggun ernertangyarani kiatruarrluku negrem tua-i tungiikun.

58
00:07:14,795 --> 00:07:17,905
Ernekegtaar unuurrluni.

59
00:07:17,905 --> 00:07:26,275
Tua-i qanlartut ilait tamakut angutet erneruaryaurrniluku, camek iquliqsaunaku.

60
00:07:26,275 --> 00:07:34,805
Tua-llam cat iliitni akusrarrluta tua-i laanguarluta tua-i tan’geriluni tua-i.

61
00:07:35,095 --> 00:07:42,625
Enemun, enemun tua-i anglicartekellregma enekenrilkiignun iterlua.

62
00:07:42,625 --> 00:07:47,455
Tua-i-ll’ itqanemkun arnaq au͡gna iterluni kingumkun.

63
00:07:47,455 --> 00:07:53,765
Tua-ll’ itrami kanani aqumvailegmi qanertuq, "Tua-i-am keggna ernertanglliniuq."

64
00:07:53,765 --> 00:08:02,020
Tua-ll’ tauna tamatum enem yuin angukara’urluat angukara’urluq qanertuq

65
00:08:02,020 --> 00:08:08,700
"When this world is on the brink [of ending], it doesn’t leave its people in the dark.

66
00:08:08,705 --> 00:08:12,065
"Tau͡gaam-gguq atam elpegcilirraatui.

67
00:08:12,820 --> 00:08:19,560
"Atam-gguq tamaa-i elpegcilirai tua-i tamana aturarkani ellangcautekani.

68
00:08:19,565 --> 00:08:26,615
"Pinariata tua-i elliin yun’i tangerrluki, makut nunami yuulriit tangerrluki tua-i pinariata.

69
00:08:26,615 --> 00:08:32,265
"Atam-gguq tamaa-i nasvagaa ellaitnun tua-i tamaa-i tamaaggun piarkaurrluki."

70
00:08:32,265 --> 00:08:37,895
Tua-ll’ qanertuq, "Atam-gguq yuut neryuniuryaaqniartut.

71
00:08:37,895 --> 00:08:47,305
"Atam-gguq neryuniuryaaqvimeggnek neryuniunrirniartut, neryuniulriartairulluni-llu.

72
00:08:47,305 --> 00:08:53,100
"Atam-llu-gguq ella iqukluku qanelriamek niitnanrirniartut."

73
00:08:53,100 --> 00:08:58,680
Tua-i maa-i taum qanellra tua-i nall’aringaarput.

74
00:08:58,680 --> 00:09:09,770
Cali-llu-gguq atam qanikcangqerrnanrirniartuq wagg’uq ata ataucimun ellimangkuniu.

75
00:09:09,770 --> 00:09:13,600
Tua-i taum qanellra waniwa tua-i umyuaqelguriaqa.

76
00:09:13,600 --> 00:09:20,110
Tua-i ella una aaryagutaqa. Wiinga ellam uum catacia nalluyaaqaqa.

77
00:09:20,390 --> 00:09:24,220
Tua-ll’ cali waten qanellruut:

78
00:09:24,990 --> 00:09:29,660
"Meluk," kiingan tua-i qanrutketullruat.

79
00:09:29,660 --> 00:09:38,580
Meluk-gguq man’a tua-i allrakurtaaryaaqeciquq nunam iluani.Tua-i-gguq cangaringaituq.

80
00:09:38,585 --> 00:09:44,835
Yuum iluanun alingnaringaituq nunam iluani tua-i allrakurtaange’rmi.

81
00:09:44,835 --> 00:09:47,370
Tua-i kiingan qanrutketullruat.

82
00:09:47,370 --> 00:09:52,270
Tua-ll’ mat’um nalliini makut freezer-aat piyaaqut.

83
00:09:52,275 --> 00:09:57,185
Tau͡gaam malruugut makut, freezer-aaq man’a malruuguq.

84
00:09:57,185 --> 00:10:05,255
Tau͡gaam una sulunaq umyuarteqaqama cali allrakurtaaryaaqmiciquq elluarrluni taryiumakuni

85
00:10:05,255 --> 00:10:09,570
Allrakut tegulang’ermiki tua-i cangaringailmiuq tauna.

86
00:10:09,570 --> 00:10:14,600
Man’a-ggem tua-i freezer-aaq malruuguq. Catacia nallunartuq.

87
00:10:14,800 --> 00:10:24,240
Tua-ll’ cali mat’um nalliini ukut aipaiput tua-i qagruyaaqut watua maa-i ernermi qak’mumi.

88
00:10:24,245 --> 00:10:32,295
Tau͡gaam ayainanermeggni-wa nallunartuq umyuarteqaqama.

89
00:10:32,295 --> 00:10:38,550
Atam niicaurtellrianga ak’anek, ak’arrarnek tayim’ ayaglua

90
00:10:38,550 --> 00:10:43,260
Ak’mum nunam wiinga tangssuilkeḿa yugyalriim

91
00:10:43,260 --> 00:10:50,350
It started getting cold where they do not know cold; it started snowing where they do not know snow.

92
00:10:50,350 --> 00:10:55,270
Tua-i tamakut naucetaat assircanrirai.

93
00:10:55,275 --> 00:11:02,350
Cali-llu tayima piyagaat, tua-i cat cali piyugngalriit assircanrirai.

94
00:11:02,350 --> 00:11:07,930
Tayima akemkut wiinga tua-i tangssuilkeḿa yui

95
00:11:07,935 --> 00:11:14,330
Nasperturluteng ellait, naugillerteng-wa tua-i nasperturluku.

96
00:11:14,330 --> 00:11:19,150
Umyuarteqaqama tamaańnguaqerlua

97
00:11:19,735 --> 00:11:25,855
Unguvaseng tunulluku Alaska-m yuinek arcaqakingaitut.

98
00:11:25,950 --> 00:11:34,590
Cali-am waten qanrutqerciullruunga, mumignganrilngurnek-am qanrutqerciullruunga elisngalriamek:

99
00:11:34,595 --> 00:11:44,685
"Naucetaalget-gguq naucetaamegteggun pimaarkaugut. Neqelget neqmegteggun pimaarkauluteng."

100
00:11:44,685 --> 00:11:47,665
Tua-ll’ tauna waten cali qanertuq:

101
00:11:48,170 --> 00:11:54,430
"Atam-gguq tamana mallguskan tamana erneruaq naliuciiqiaqan

102
00:11:54,435 --> 00:12:01,825
"Atam-gguq yuut nepengniartut, tua-i ellalkangluteng. Camek atanqaanrirluteng."

103
00:12:01,825 --> 00:12:10,675
Tua-i tang maa-i man’a cali waten ayuqellria tua-i maa-i nall’aringaarput qakemkuni ernerni watua maa-i.

104
00:12:10,675 --> 00:12:13,225
Ilateng tua-i cakenrirluki.

105
00:12:13,225 --> 00:12:23,900
Aling cali mat’um nalliini nallunaipagta maurluat una qanqerteńgunripagta.

106
00:12:23,900 --> 00:12:31,200
Cali-llu wangkurlumta tang apa’urlurluitni maani cailkami qanqerteńguvkenata.

107
00:12:31,205 --> 00:12:39,640
Tuarpiaq tang tua-i makut kingum yui, tuarpiaq tua-i tangvagluki anglanitekellriacetun ayuqluki.

108
00:12:39,640 --> 00:12:42,660
Inqautaunata mat’um nalliini.

109
00:12:43,685 --> 00:12:47,065
Tua-ll’ umyuarteqaqama

110
00:12:47,490 --> 00:12:53,700
Ella una piciqiaquni waten, uksuq man’a aturciqiange’rmiu

111
00:12:53,700 --> 00:12:58,460
Yun’i qanrusngaitai maa-i watua piqatarniluki.

112
00:12:58,465 --> 00:13:01,935
Cunaw’ tang tamaa-i ava-i.

113
00:13:01,935 --> 00:13:10,990
Ak’a tamalkuita pinrilnguunaki tamaa-i nasvallruamiu qanrulluki yun’i tamaaggun, tamaaggun piarkaurrluki.

114
00:13:10,990 --> 00:13:15,950
Tua-ll’ cali waten qanertuq tauna angukara’urluq:

115
00:13:15,955 --> 00:13:21,585
"Atam-gguq tamana tamaa-i mallguskan piitnaq

116
00:13:22,455 --> 00:13:32,590
"Waniwa-gguq ukuk ciiq, imarpinraq, atam-gguq kuignun neq’lirtuutengniartuq, neq’lirtuutengniartuk."

117
00:13:32,590 --> 00:13:41,250
Tua-i-gguq waten yuk nangulluni-w’ tua-i taukuk aipaagnek nerqerarkangqerrluni.

118
00:13:41,255 --> 00:13:49,905
Taukuk-gguq aipaagnek nerqaquciqsaaquq. Ilangcivkenani-gguq atam kemgiutniartuq, kemga iggniartuq.

119
00:13:49,905 --> 00:13:55,315
Neqek taukuk elluatuk assilriik uqulgulutek-llu

120
00:13:55,485 --> 00:14:00,915
"Tua-i-gguq," qanertuq tauna, "tua-i-gguq taulkuk neqek piitnam tamatum neqek."

121
00:14:00,915 --> 00:14:08,745
Tua-i man’a avaullrunritaqa. Maa-i-w’ tua-i umyuaqelguriamku tua-i ella una aaryagutaqa.

122
00:14:09,185 --> 00:14:12,100
Tua-ll’ cali waten qanellruut au͡gkut:

123
00:14:12,100 --> 00:14:20,750
"Ukut-gguq waniwa taryaqviinkut, iqalluunkut, qakiiyaankut, taukut-gguq piirtuyuitut."

124
00:14:20,750 --> 00:14:27,680
Taumek-gguq maa-i watuam nalliini kingumta yuinun waten au͡gkut ellaita qanruyutekellruat:

125
00:14:27,680 --> 00:14:36,700
Taukut tua-i kuimallratni yuk piyugngakan qaategtevkenaku piyugngataciatun tamaaken tegutesqelluku.

126
00:14:36,705 --> 00:14:41,855
Inerquutekluku man’a uksuaq qagqesqevkenaku.

127
00:14:41,855 --> 00:14:51,610
Tamana-gguq atam aturarkaukuniu uksuq tamakut tamaa-i kinguqliktukai tamarmeng atam-gguq cataitniartut.

128
00:14:51,610 --> 00:14:56,510
Man’a maa-i umyuaqelguriaqa.

129
00:14:56,515 --> 00:15:02,830
Tua-ll’ tamatum tamaa-i piitnam tuskateng

130
00:15:02,830 --> 00:15:08,610
Cali au͡gna waten qanqautesciullruunga. Ak’arraurtuq.

131
00:15:08,615 --> 00:15:14,625
Cali umyuamnun agtuutellruuq waten qanqautesteḿa qanqautaanga

132
00:15:14,625 --> 00:15:19,635
Elliin umyugaanun cali agtuutelliniuq waten qanerluni:

133
00:15:19,635 --> 00:15:23,710
Tauna-gguq tang qavangurtulria kuvyaluni.

134
00:15:23,710 --> 00:15:30,550
Tua-i waten aterrluni, qaill’ tua-i kuvyilarceta, kuvyilarceci.

135
00:15:30,555 --> 00:15:34,365
Tua-i-ll’ pinariami imegluni.

136
00:15:34,365 --> 00:15:43,455
Imginanrani neqa kan’a alairtuq, enret tamimek caquluteng amta-ll’ pektanqeggluni.

137
00:15:43,455 --> 00:15:48,510
Tua-ll’ alairami qanrutlinia tauna cangtaqesteńi

138
00:15:48,510 --> 00:15:52,960
"Uitaqaa. Malrugnek qanerkangqertua."

139
00:15:52,960 --> 00:15:56,900
Tua-ll’ pillinia tauna cangtaqesteńi

140
00:15:56,905 --> 00:16:04,715
"Tayima-gguq allrakut amllenrilnguut kinguatni piitnaq tut’eqatartuq

141
00:16:04,715 --> 00:16:08,185
"Cali-llu tegelgem yua pekteqatarluni."

142
00:16:08,185 --> 00:16:17,060
Atam au͡gkut wiinga tua-i angullrenka, anguyaaqekenka tua-i qanqaquuryaaqellriameng

143
00:16:17,060 --> 00:16:21,300
Nutaan atam wiinga tegelgem yuanek niitellrianga.

144
00:16:21,305 --> 00:16:26,515
Tua-ll’ taum tua-i qanqautestellma mat’um kinguani

145
00:16:26,515 --> 00:16:33,045
Tuar tang maa-i yuut allamiaqan tuar tang arcarikanilalriit. Tuar tang arcarikanilalriit.

146
00:16:33,045 --> 00:16:38,400
Waten ilateng qinuuqluki. Teglegiluki, neqairluki tuaten.

147
00:16:38,400 --> 00:16:41,860
Yuut maa-i watua umyuarteqaqama

148
00:16:41,865 --> 00:16:48,075
Mayiteqkuneng uuggun aqsaqumegteggun qaillun pitaqatartat?

149
00:16:48,075 --> 00:16:50,290
Ilateng-llu allurtelarciqait.

150
00:16:50,290 --> 00:16:55,760
Wall’u tua-i yuut makut avanicetun ayuqenrirtut.

151
00:16:55,760 --> 00:16:59,210
Ilait uluryairulluteng, ilait-ll’ alingnariluteng.

152
00:16:59,210 --> 00:17:03,260
Ilii-llu neqrangqerrniluni tuqutauciquq-llu.

153
00:17:03,260 --> 00:17:07,170
Tua-i taklirivakartuq. Waten pitaaqa.

154
00:17:08,030 --> 00:17:09,670
Quyana Chimigalrea.

155
00:17:09,675 --> 00:17:14,835
Waniwa Asaacararmiut curukallratni suurkiullrulliniut Imangarmiut yurartai.

156
00:29:13,894 --> 00:29:16,464
Quyana. WIinga Qang’allugaugua.

157
00:29:16,464 --> 00:29:20,614
Uumiku cali ilagarniararpekut Delta Review-aallemteńi.


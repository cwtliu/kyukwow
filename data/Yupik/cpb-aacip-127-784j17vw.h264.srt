1
00:00:11,690 --> 00:00:22,460
Tua-ll’ ayagyuallerpeni-qaa qasgimi, qasgimi uitaqallruuten?

2
00:00:22,460 --> 00:00:29,840
Qaillun-llu ayuqellrua ayagyuallerpeni, miklerpeni, ellangellerpeni tamaani?

3
00:00:29,845 --> 00:00:32,925
Qaill’ ayuqellruat tamakut yullret?

4
00:00:33,180 --> 00:00:36,150
Qinarmiuni ellangellruunga.

5
00:00:36,580 --> 00:00:46,360
Ellanglua tua-i ellangellemni cataitellruuq Qinaq, mat’umek-ll’ Qaneryaramek pitaunani.

6
00:00:46,705 --> 00:00:50,455
Agayumalriartaunani.

7
00:00:50,625 --> 00:00:59,760
Tua-i ellangeqarraallruunga waten kinguqlimnun tuqulriamun tungemnun.

8
00:00:59,760 --> 00:01:06,550
Tua-i tuaken ayaglua ellanglua. Yuut tua-i nallunrirluki Qinarmi.

9
00:01:06,940 --> 00:01:11,450
Tua-i tuaken ayaglua ellanglua yuut murilkelluki.

10
00:01:11,450 --> 00:01:13,770
Qinarmiungulua tua-i.

11
00:01:15,935 --> 00:01:22,845
Tua-i-llu atam pinariama

12
00:01:23,005 --> 00:01:33,165
Kass’at-llu enurnarluteng, ataucirrarmek tau͡gaam Kass’artarluteng, wagg’uq uumek Klondike Johnson, Yugtun piaqluku Parumek.

13
00:01:33,500 --> 00:01:37,620
Irniari-wa cetaman tan’gaurluullgutekluki tua-i.

14
00:01:37,625 --> 00:01:41,565
Malruk tayim’ unguvauk, nuu, pingayun.

15
00:01:42,620 --> 00:01:47,620
Alikaqa tau͡gaam tauna Paru. Kass’at alikellruaput.

16
00:01:47,625 --> 00:01:51,580
Carayakluki tua-i. Tangrraqamki, "Aullu, tarrarrngaitua."

17
00:01:51,580 --> 00:01:53,260
Tua-i alingnaqluteng.

18
00:01:53,265 --> 00:01:59,945
Qinarmiut tua-i taukut yuuluteng, elitnaurviinateng-llu.

19
00:02:00,390 --> 00:02:08,380
Angliriama-llu qasgimun cali itraqama, qasgiaqama

20
00:02:10,370 --> 00:02:21,600
Tauna cunaw’ aiparkama, ug’um aiparkama apa’urlua Akagtaq tua-i alikluku.

21
00:02:21,600 --> 00:02:27,560
Maurlurlumnek cali taumek friend-angqelliniami itrumaaqami

22
00:02:28,595 --> 00:02:33,670
Taum maurlurluma egyaqsuani-llu

23
00:02:33,670 --> 00:02:39,290
Tua-i alikluku cali ilumun yugnek nertuyukluku.

24
00:02:39,295 --> 00:02:42,095
Cunaw’ tutgarqelliniamia.

25
00:02:42,490 --> 00:02:49,920
Tua-i ukvekpiarluku nevukun-llu ciutengqerrniluni.

26
00:02:49,920 --> 00:02:58,160
Amani enemeggni uitaurarqami cauralriit amkut tua-i niirquratuniluku.

27
00:02:58,165 --> 00:03:06,395
Tua-i taumek neqamlinguaqerqamku tua-i cukaqangraan unuamek maa-i qanlalrianga

28
00:03:06,395 --> 00:03:15,745
"Nutaan-tuq imna tayima nevukun ciutengqerrnilalleq yav’anun phone-arcet’larlaku ingrit aciatgun."

29
00:03:15,745 --> 00:03:19,660
Tua-i tuaten ayuqluteng Qinarmiut.

30
00:03:19,660 --> 00:03:24,400
Tua-llu tua-i atam qasgilangama

31
00:03:26,085 --> 00:03:31,045
Yuut, qasgilangvailegma tamaani atam

32
00:03:31,540 --> 00:03:41,000
Waten yuut qetunracuarateng wall’u paniteng

33
00:03:41,005 --> 00:03:51,215
Yuullermeggni camek unangaqata, pitqerriirqata boy-acuarateng, pitgarluki

34
00:03:51,365 --> 00:04:00,775
Imna tua-i yaquleyagaq kemgirluku, nakaculiluki, ayagcirluku kinertelluku.

35
00:04:01,005 --> 00:04:06,900
Tua-i-llu uksuquan kalukarluku.

36
00:04:06,900 --> 00:04:09,920
Tuaten tua-i allamiaqan pituluteng.

37
00:04:09,925 --> 00:04:15,620
Tua-i-ll’ wiinga pavani uani neqlillemteńi ak’a

38
00:04:15,620 --> 00:04:22,390
Tagyaram uatiini pavani-am tarrarluta pillemteńi, tua-i aqvaqulanglua

39
00:04:22,390 --> 00:04:27,590
Atam qangqiiq man’a tengvallagyaaqelria igtellria.

40
00:04:27,595 --> 00:04:30,930
Malirqerqamni tua-i tengvallaggaarluni igtaq[luni].

41
00:04:30,930 --> 00:04:34,610
Caqerluku tua-i paallaglua teguluku.

42
00:04:34,835 --> 00:04:39,565
Tua-i tengssaangraan tengevkaryugnaunaku tuququaluku.

43
00:04:39,565 --> 00:04:43,145
Tayima tua-i qaillun piciinaku.

44
00:04:43,230 --> 00:04:52,860
Cunaw’ tua-i tauma maurlurluma nakaculillinikii tuaten tua-i.

45
00:04:52,860 --> 00:04:56,030
Nalluluku tangeqsaunaku-llu.

46
00:04:56,920 --> 00:05:04,610
Tua-i ugna uksuillerput Iingirayuq

47
00:05:07,820 --> 00:05:15,320
Family-t pingayun waten taluyarpagcutullruut.

48
00:05:15,325 --> 00:05:23,335
Whitefish-anek, akakiignek, cingikegglinek neqsutuluteng.

49
00:05:23,335 --> 00:05:31,845
Tua-i-ll’ aatama taum taluyillra cali kan’a nunat aciat, tauna neqtuluni tayima tua-i.

50
00:05:31,845 --> 00:05:39,620
Atam uksuquan Qinarmiut kelelriit.

51
00:05:39,620 --> 00:05:48,810
Kelellinilriit Iigmun, Apruka’armun-llu Apruka’armiut yungqellratni, tuaten pitullruameng.

52
00:05:48,810 --> 00:05:52,140
Tua-i allanret tekilluteng.

53
00:05:52,147 --> 00:06:01,176
Atam akutetullruut qantav’agteggun

54
00:06:02,731 --> 00:06:16,320
Akutapianek tunulegnek, uqunek egcetaarluki tangviarrluut kenirluki, ingqiqcaarluki tamaani akutetullermeggni.

55
00:06:16,650 --> 00:06:24,006
Tua-i-llu ala pikiitnga, qasgilii-gguq, maligglaki-gguq.

56
00:06:24,012 --> 00:06:33,512
Maaten anua ikamrak tua-i au͡gkuk atama neqnek tua-i iqukliarrlutek imarlutek.

57
00:06:33,523 --> 00:06:37,423
Una-w’ tang miskav’all’er akutamek imarluni.

58
00:06:37,437 --> 00:06:45,015
Imna-wa tang una qanqiirtalqa kiak ayagterluni akutami kapuyuterluni kapusngalria.

59
00:06:45,210 --> 00:06:49,921
Tua-i kalukallinikiinga taum aatama.

60
00:06:49,929 --> 00:06:55,872
Qasginritua. Arenqiatuq taumek imumek yugtutulimek alingua.

61
00:06:55,887 --> 00:07:02,742
Maligtenritaqa alikataqa tauna unguviin tamaani.

62
00:07:02,754 --> 00:07:05,465
Tua-i tuaten pitullruut.

63
00:07:05,473 --> 00:07:11,429
Tua-i-llu au͡gna tua-i kassiyuq iqukliartuq.

64
00:07:11,435 --> 00:07:19,102
Atam cali nutaan qasgimi, qasgimi qavalangelriakut.

65
00:07:19,119 --> 00:07:25,152
Qasgi tua-i imna qasegpall’er qaillun tayima angtaa.

66
00:07:25,453 --> 00:07:35,286
Tua-i ayagyuanek ciulirnemteńek-llu inartaqata piviitnaurtuq.

67
00:07:35,296 --> 00:07:48,563
Kinguqvaarkun tua-i itellriani, iliini uani tua-i amiigen, acikaitaqama amiigem aciani ciuqerrani qavalartua canirrlua.

68
00:07:48,998 --> 00:07:51,665
Tuaten tua-i.

69
00:07:51,939 --> 00:08:01,006
Tua-i tau͡gken unuakumi iliini qanerturalrianun tupagnaurtua pak’mumun.

70
00:08:01,011 --> 00:08:12,255
Ak’a tua-i angukara’urluut iliit qanerturangellinilria ayuqucirtuutmek, qanruyutmek, yuum yuullerkaanek

71
00:08:12,271 --> 00:08:21,371
Tan’gaurluum yuullerkaanek, uk’umek agiirtellriamek atu’urkamek, piciulriamek.

72
00:08:21,781 --> 00:08:31,570
Tua-i pekqullagavkenata tua-i maktaqamta tua-i maktaqluta niicugniurluku tauna qanerturalria.

73
00:08:31,580 --> 00:08:34,314
Tupaqluta piyuunata.

74
00:08:35,003 --> 00:08:38,403
Tuaten tua-i unuakut tamaita.

75
00:08:38,411 --> 00:08:45,689
Tuamtellu erenrani waten maqillmeng qamanran maqirpatuameng-llu

76
00:08:45,789 --> 00:08:54,334
Qanerturnaurtut yuullerkamek uk’umek agiirtellriamek.

77
00:08:54,600 --> 00:09:02,177
Tan’gaurluq arnamun elliqan, aren cayugnailngukut-wa.

78
00:09:02,183 --> 00:09:06,083
Agiirtell[riamek] pellaayairturluta cunaw’.

79
00:09:07,362 --> 00:09:12,017
Tua-i tuaten pinaurtut. Tua-llu tua una nangqe’rtuq.

80
00:09:12,030 --> 00:09:15,408
Tua-ll’ nutaan qalangssalartut.

81
00:09:16,581 --> 00:09:26,715
Tamaani-gguq ciungani tamatum wangkuta yuurpailemta, tamakut-ll’ angukara’urluut ayagyuarluki nutaan

82
00:09:26,754 --> 00:09:29,698
Ayuqucirtuun pinirluku atullruat.

83
00:09:29,894 --> 00:09:40,722
Qasgimi, ayuqucirturiqata’arqameng-gguq qasgimi ugna amiik imumek tua-i cigyagmek.

84
00:09:40,725 --> 00:09:42,792
Cigyak-qaa nallunritan?

85
00:09:43,634 --> 00:09:46,167
Iciw’ taluyat imkut muriit.

86
00:09:46,186 --> 00:09:49,720
Nauwa? Man’a-ggem pitangqellruuq.

87
00:09:49,728 --> 00:09:54,717
Taluyanek. Cigyangqelalriit waten iqtutauralrianek.

88
00:09:54,731 --> 00:09:59,809
Cani’irrvikaqaat qeratmun.

89
00:09:59,822 --> 00:10:02,766
Nutaan-llu qanruyutmek qalarrluteng.

90
00:10:02,768 --> 00:10:14,362
Tua-lli-wa-gguq tua-i yuut ayuqenritliniameng waten, tan’gaurluut ayuqenritliniameng

91
00:10:14,370 --> 00:10:24,314
Ilii-gguq tan’gaurluum anqertaquq qasgimek, imna tamana tapeqluku asemlluku.

92
00:10:24,713 --> 00:10:31,058
Wangliungeqatartut-am, "Aren, arivanrilkii-w’ qaneryaram."

93
00:10:31,069 --> 00:10:40,136
They said that a bad person, a bad person does that.

94
00:10:41,543 --> 00:10:56,139
Tuamtellu qakmani arnat cali allakarmeng eneni arnassagallraat imkut eliperneret ayuqucirtuaguratullruit

95
00:10:56,732 --> 00:11:03,654
Nasaurluq uingekan tuaten uinganek aulukillerkaa.

96
00:11:03,666 --> 00:11:07,933
Tua-lli waten anguanka tuani tua-i uksuillerni.

97
00:11:09,361 --> 00:11:18,738
Ena amiik uaken caniqerrilitarluni canegnek, naqugtarnek tupigluki iterniryailkutnek.

98
00:11:19,791 --> 00:11:24,469
Tua-lli-wa-gguq nevilleraat iliit-am cali

99
00:11:24,482 --> 00:11:30,849
Waten family-nek ena atauciq pingayunek enelgutkurpallutullruut, murilkanka.

100
00:11:30,861 --> 00:11:36,316
Cetamanek-llu yungqetullrulria family-nek.

101
00:11:36,329 --> 00:11:40,351
Nevilleraat-gguq iliit anqertaquq.

102
00:11:40,360 --> 00:11:43,193
Tua-llam wangliungeqatartut.

103
00:11:43,212 --> 00:11:58,687
Iliin-llu-gguq imkut ingkut caniqerrilitat tapeqluki au͡g’arluki kapuyukaralget can’get.

104
00:11:59,693 --> 00:12:06,793
Tua-i pingayiriaqan-gguq arnassagallraam im’ taquitaqaa.

105
00:12:07,700 --> 00:12:14,825
"Atak’-gguq au͡gna tua-i pili, caniqaam yukniaraa."

106
00:12:14,831 --> 00:12:17,106
Caniqaq-qaa nallunritan?

107
00:12:17,125 --> 00:12:18,662
Nauwa?

108
00:12:18,675 --> 00:12:23,487
Amiigem ug’um taqu͡ra caniqauguq.

109
00:12:23,488 --> 00:12:27,200
Caniqamek pituat, caniqaq.

110
00:12:27,201 --> 00:12:35,351
Qau͡gna-wa enem egkua kitkacagaani amiigem ciuqra qau͡gna egkuq. Makuk-wa tua-i taquuk.

111
00:12:35,370 --> 00:12:39,245
Tuaten igloo-nek [enepianek] enengqellermeggni.

112
00:12:39,251 --> 00:12:42,064
"Caniqaam yukniaraa."

113
00:12:42,076 --> 00:12:49,839
Aren, kingunertaqaa-gguq. Caniqaq-llu yuungnaqelriit atutukiit.

114
00:12:49,851 --> 00:12:52,114
"Natrem yukniaraa."

115
00:12:52,126 --> 00:12:56,664
Cuna-gguq tua-i ciunra, ciunerkaa enik’acagarluku.

116
00:12:56,677 --> 00:13:06,927
Aanairulluni, aatairulluni, wantaqluni, wantaqluni qanruyun atunritem ugaani.

117
00:13:07,409 --> 00:13:13,921
Tuamtellu qakmani tauna im’ qasgimi anqertelalleq

118
00:13:13,934 --> 00:13:19,509
Pingayiriaqan-gguq tua-i angullualleraam taquitaqaa.

119
00:13:19,515 --> 00:13:27,803
"Atak’-gguq au͡gna tua-i pili, qengaruum iquani keggutekegciniartuq."

120
00:13:27,816 --> 00:13:29,728
Taringan-qaa?

121
00:13:29,741 --> 00:13:32,104
Waten mean-angqertuq:

122
00:13:32,566 --> 00:13:38,654
Iqukvat tamaita ellarrlugiurturatullermeggni, ellarrlugiutullermeggni

123
00:13:38,667 --> 00:13:44,392
Tua-i-gguq paluluni mat’umun. Qengaruk-qaa nallunritan?

124
00:13:44,411 --> 00:13:46,161
Qanikcaq.

125
00:13:46,530 --> 00:13:52,380
Yaani iquani, keggutai-wa qercurpak.

126
00:13:52,399 --> 00:13:58,787
Tua-i-gguq palu’urlurlullinilria.Tua-i keggutekegcialuni-gguq.

127
00:13:58,800 --> 00:14:04,037
Tua-i tuaten ayuqellrulliniut.

128
00:14:04,050 --> 00:14:13,162
Cali nasaurluut qalarutaqamegteki qanrutetulliniit

129
00:14:13,163 --> 00:14:18,638
"Qayu-llu tua-i uingekuvet, uiu͡rlurpenek paluiciqelriaten."

130
00:14:18,657 --> 00:14:24,182
Tang Kass’artaitellrani, una-wa uinga.

131
00:14:24,188 --> 00:14:30,763
Tua-i-gguq ellarrluum nalliini

132
00:14:30,779 --> 00:14:41,354
Nutaan nulirqelriit ayuquciak, uiminun, nuliaminun ayuquciak nasva’gquq.

133
00:14:41,373 --> 00:14:51,635
Yua-gguq iliin uiu͡rluni palivkatua nallmikun neryugluni, nangusnguarluni-llu.

134
00:14:52,048 --> 00:14:57,798
Tuaten tua-i alingnarqetacia. Alingnaqsaaq[luni].

135
00:14:57,805 --> 00:15:07,667
Tua-i waten ayuqenritlermeggni iqukvat tamaita tua-i waten neqsuutelliqellermeggni-llu.

136
00:15:08,393 --> 00:15:14,430
Atam tua-i tamaa-i tamana tua-i alikellrukeka wiinga.

137
00:15:14,443 --> 00:15:23,143
Maa-i unuamek nalqegcipiartukut, wiinga-ll’ ilalirluci, makunek-llu freezer-aanek.

138
00:15:23,162 --> 00:15:27,625
Qangvallauciilngurmek nutak’acagarmek nernariaqan iliini ner’aqluta.

139
00:15:27,637 --> 00:15:30,887
Uum canimelli’irrluku qanengssakartua.

140
00:15:30,894 --> 00:15:36,931
Tuaten tua-i ayuqellrulliniut yuut au͡gkut yuullermeggni.

141
00:15:36,944 --> 00:15:39,219
Camek tua-i...

142
00:15:40,225 --> 00:15:44,888
Waten Kassiyurturatullruut allamiaqan.

143
00:15:44,900 --> 00:15:48,575
Kassiyuq una yugnek kelgiyarauguq.

144
00:15:49,281 --> 00:15:57,081
Una yuulaq nunat pikaat tamarmeng kelenrilnge’rmeng.

145
00:15:57,550 --> 00:16:03,300
Yuulalituut cauyagnek malrugnek eciriluteng

146
00:16:04,607 --> 00:16:10,657
Atakutangssaaryungaqameng-wa tua-i qakemkut neqangssaliaritnek.

147
00:16:10,764 --> 00:16:14,414
Uumek au͡gna cimiqerluku piqatartua.

148
00:16:14,633 --> 00:16:18,171
Cauyagnek malrugnek eciriaqut.

149
00:16:18,175 --> 00:16:24,913
Tua-i-llu tan’geraaraan cauyak im’ kaugtuarlukek.

150
00:16:24,926 --> 00:16:32,601
Au͡gna-w’ aataka, au͡gna-llu ug’um arnassaga’urluum aatii akiqliqlutek aturpagatullruuk

151
00:16:32,620 --> 00:16:36,420
Tau͡gaam yuarutkek elitellrunritanka.

152
00:16:36,427 --> 00:16:40,164
Anglanissiyaaglua pillruaqama elicuitanka.

153
00:16:40,177 --> 00:16:43,977
Canek elisngangqerrsaaqua ilaitnek yuarutet iqupkuitnek.

154
00:16:43,996 --> 00:16:50,671
Tua-i iqukiareskan man’a nallunrilkemnek aturciqua Yugcetun.

155
00:16:50,677 --> 00:16:53,665
Aturpaganaurtuk.

156
00:16:54,115 --> 00:17:05,153
Tua-i-ll’ piuraqerluni arnaq iterluni qasgimun imumek neruka’rmek tegumiarluni, qantamek.

157
00:17:06,503 --> 00:17:15,541
Kanavet-llu nacitem qainganun ellirraarluku yurarluni, wagg’uq ingularluni. Taqngami-llu anluni.

158
00:17:16,116 --> 00:17:22,004
Muluvkenani tuavet arnaq itertuq qantunguarmek tegumiarluni.

159
00:17:22,025 --> 00:17:24,462
Kiituani tang una

160
00:17:24,469 --> 00:17:28,832
Nacitat tua-i uutun waten ayalertutatullruut.

161
00:17:28,844 --> 00:17:33,507
Kenillra qasegpiim, nacitet-llu waten.

162
00:17:33,519 --> 00:17:38,019
Muirnaurtuq imkunek qancunguarnek neruka’rnek.

163
00:17:38,026 --> 00:17:42,251
Itenriata-ll’ tua-i nutaan cauyak qerrlukek.

164
00:17:42,270 --> 00:17:49,420
Nerluteng imkut qasgimiut Kass’artauyugnailngurnek

165
00:17:49,436 --> 00:18:01,024
Qamiquyagarnek tepnek, mak’anek, puyanek, qerpertanek, neqerrluarnek.

166
00:18:01,037 --> 00:18:07,712
Wangkuta tan’gurralle’rni tua-i, "Puyat-assirtut," wagg’uq puyat.

167
00:18:08,537 --> 00:18:13,174
Puyat, puyautet

168
00:18:13,412 --> 00:18:23,212
Yuut puyautaicuitellruut. Urut imkut, urut uqumek mecirluki, au͡gkut urut nunam urui.

169
00:18:23,219 --> 00:18:26,781
Urucararmiunek qanlalriit maani. Urut.

170
00:18:26,794 --> 00:18:28,707
Uqumek mecirluki.

171
00:18:28,719 --> 00:18:36,594
Puyaliqataameng-llu tua-i tauna uru meciumakii [?] passiqcaarluku uqumek kuv’aqluku.

172
00:18:36,600 --> 00:18:39,900
Qatkacagarluni tua-i, eyucuarluni.

173
00:18:39,907 --> 00:18:45,544
Tau͡gaam tamakut puyat egmian neryaraugut tua-i cukangnaqluteng.

174
00:18:45,557 --> 00:18:52,094
Wagg’uq teng[luni]. Uitaskuni tua-i qivia allakarluku tengluni.

175
00:18:52,107 --> 00:18:53,944
Tuaten tua-i.

176
00:18:53,957 --> 00:18:56,419
Assipiat neqet

177
00:18:56,432 --> 00:18:59,757
Qamiquyagarnek tua-i tuaten.

178
00:18:59,763 --> 00:19:08,301
Tua-ll’ tua-i cali uksumi

179
00:19:08,314 --> 00:19:15,489
Uksumi una cali apqiit Itruka’ar

180
00:19:15,508 --> 00:19:21,133
Makumiut Itruka’armek acituat yuraryaraq.

181
00:19:21,289 --> 00:19:29,277
Apqaitnek Itruka’ar tauna anglukurtarnek yuarutetangqertuq, yuarutengqetuut.

182
00:19:29,290 --> 00:19:34,627
Itrukaraliarameng angulkullret au͡gkut tangtullruanka.

183
00:19:34,640 --> 00:19:44,552
Ellaita yuratuit, malrugnek arnaunregnek, ataucirrarmek angutngunercirluku.

184
00:19:44,565 --> 00:19:51,778
Nutaan-llu makut piyulriit elitaameggnek cali angalkuunrilnge’rmeng tua-i.

185
00:19:51,790 --> 00:19:56,503
Unisteka-w’ yuiarucitullruuq puqignitullruatni.

186
00:19:56,515 --> 00:20:00,665
Itruka’ar una tamatuuguq.

187
00:20:00,684 --> 00:20:04,822
Itruka’armek agayumek acirluku pituluteng.

188
00:20:04,835 --> 00:20:09,160
Una-w’ aipaa Kevgiq.

189
00:20:09,166 --> 00:20:11,891
Yuraryaraq nutaan.

190
00:20:11,910 --> 00:20:17,697
Nunat waten Kevgirqameng

191
00:20:19,860 --> 00:20:21,722
Ukut nunalget

192
00:20:22,260 --> 00:20:35,435
Waniwa waten mean-iqerluku: kelegyukuvet tua-i elpet camek piyuumatengqerquvet, Tuntutuliarmun ayagceciyartuten angutegnek malrugnek kevgagnek.

193
00:20:35,441 --> 00:20:42,591
Qalurrirlukek, tua-i alerqurlukek tuaten. Tuaten tua-i.

194
00:20:42,610 --> 00:20:46,948
Ukuk wani kevgak aya’agqamek

195
00:20:46,961 --> 00:20:59,123
Tuani kingunermegni mikelnguq tauna aatii piyuumatii tuani ciunragni ilurii, ilurii aqvaniluku kevgirniluku.

196
00:20:59,136 --> 00:21:03,124
Ayuqeliluku-ll’ tua-i. Tuaten tua-i.

197
00:21:03,137 --> 00:21:08,724
Canek tua-i piyuuterluteng Kevgirqameng

198
00:21:08,737 --> 00:21:15,062
Nutegnek, kapkaanarnek, ikamragnek.

199
00:21:15,068 --> 00:21:22,368
Canek tua-i piyungssaarlutneg, iluriinun cali ikayuasqelluku.

200
00:21:22,387 --> 00:21:30,137
Tua-i-llu Kass’aqsiginermeggteggun pingameng pelarvagmek-llu piaqut.

201
00:21:30,144 --> 00:21:33,481
Pelarvagmek pelatekaryugluteng.

202
00:21:33,494 --> 00:21:40,881
Aglirtuusqelluku-llu nutegmek anarrluurqualriamek ugaan’ nutaraam.

203
00:21:40,894 --> 00:21:48,669
Tua-i-gguq, pit wani, tan’gerpiit ciikallrat tunguuq, tua-i taman’ umyuaqluku.

204
00:21:48,675 --> 00:21:55,400
Tuaten tua-i yuraq Kevgiryaraq ayuqellruuq anguvilqallrenka.

205
00:21:55,406 --> 00:21:59,856
Tuaten tua-i wiinga-ll’ ilagaqaullua Kevgilriani.

206
00:21:59,863 --> 00:22:06,375
Tau͡gaam tua-i angutngunerciucugyaaqekiitnga, aren yuraneq, yurayuitua.

207
00:22:06,376 --> 00:22:10,676
Tau͡gaam aturpagatullruunga cauyarteńguaqlua-llu

208
00:22:11,070 --> 00:22:12,808
Tua-llu?

209
00:22:12,821 --> 00:22:16,021
Calirraq, cali-qaa cangimirtuten?

210
00:22:16,028 --> 00:22:19,803
Ii-i, makut-mi?

211
00:22:19,822 --> 00:22:23,922
Angalkugnek-qaa piciatun angullrunrituten?

212
00:22:23,929 --> 00:22:31,679
Tangerqallrunrituten angalkull’e’rnek tuunrillralrianek piciatun alingnarquuralrianek?

213
00:22:32,386 --> 00:22:45,948
Aren tuunrilriit waten angalkut tamakut tamaani yuut atullruit ciuliamta.

214
00:22:45,961 --> 00:22:51,461
Ciuliaput piciatun yuullrunritut au͡gkut.

215
00:22:52,455 --> 00:22:59,330
Tamakut angalkut atullrulliniit ukvekpiarluki.

216
00:23:00,311 --> 00:23:06,899
Yuum temiinek ikayuringnaqelriit naulluulrianek

217
00:23:06,912 --> 00:23:12,399
Umyuarrliqenrilnguut, umyuarrlugciyuilnguut

218
00:23:13,024 --> 00:23:25,624
Tamakut angalkut atullermeggni yuut piciuluteng atullrulliniit ukvekluki, law-rit-llu aturluki.

219
00:23:25,631 --> 00:23:39,131
Waten cuq’lirituut: tallimani ernerni una anirtungnaqkeseng uluarasqevkenaku.

220
00:23:39,138 --> 00:23:41,300
Tua-i tuaten.

221
00:23:41,301 --> 00:23:49,701
Tang-gguq ilii, piciungami

222
00:23:49,720 --> 00:23:52,820
Iciw’... ukaqsigiqerlua qalangssakarlii.

223
00:23:52,827 --> 00:23:59,127
Iciw’ Agayutem Satan-aq paat’naqellrukii, an’giliurta tauna.

224
00:23:59,146 --> 00:24:07,059
Tua-i-llu piciungami ukvekesteńi niisnga[ciqaa].

225
00:24:07,071 --> 00:24:11,896
Yaa, piciatun akusrarutnguluni tau͡gaam atullrunritliniat.

226
00:24:11,902 --> 00:24:18,740
Tuunritarkateng, qasgimi tuunrilrianek tangtullruunga cauyarluteng.

227
00:24:19,203 --> 00:24:22,528
Tua-i-llu-wa-gguq tamaani ciungani

228
00:24:26,097 --> 00:24:37,047
Tuunritarkaq-gguq piyuasciigalnguq akigarluku qasgitaqaat, arnaq angun-llu, angalkuk malruk.

229
00:24:39,341 --> 00:24:54,241
Tua-lli-wa-gguq iliini piluaqaumaaqami taukuk imkuk ikayuqlutek caarrluinek imkunek, caarrluinek nang’iluku.

230
00:24:54,460 --> 00:24:58,773
Piyuasciiganani itleq, piyualuni-gguq an’aquq.

231
00:24:58,785 --> 00:25:02,648
Tua-i nangluku naulluutii au͡g’arluku.

232
00:25:02,660 --> 00:25:04,735
Tuaten tua-i.

233
00:25:04,741 --> 00:25:10,841
Tua-llu cali ilii-am waten

234
00:25:10,860 --> 00:25:21,898
Angalkum ilii yugmek umyuarrliquciluni piaqan, tauna-gguq yuk naulluugura’arqan naken kelgulluku.

235
00:25:25,698 --> 00:25:32,648
Kelgulluku. Taun’-gguq naken tekitaquq. Pistii tang yuaraqaa.

236
00:25:32,655 --> 00:25:39,017
Tamaantelliniaqan-gguq qaspessaagulluku pisqaqaku

237
00:25:39,030 --> 00:25:47,305
Nutaan imumek umyuarrluutiinek angicivka’rqaa tauna, umyuarrliquskii au͡g’aritelluku.

238
00:25:47,324 --> 00:25:51,811
Tua-i caarkaunrirluni tua-i, tuqutairulluni.

239
00:25:52,786 --> 00:25:55,336
Tuaten ayuqelliniut.

240
00:25:55,718 --> 00:26:02,168
Tua-i tau͡gaam cali tamaani cali ciuqvatagni

241
00:26:02,187 --> 00:26:11,812
Arcaqassiyaalria, arcaqassiyaagluni pilria tua-i kasnguksugnaunaku.

242
00:26:11,818 --> 00:26:17,993
Tua-i tuqutetullrulliniat angalkuq nallunailqurpassautessiyaalria.

243
00:26:18,012 --> 00:26:27,012
Tau͡gaam-gguq eyurtekangqeng’e’rmi aullu inerquusngaluni eyuqaasqevkenaku.

244
00:26:27,019 --> 00:26:39,506
Tau͡gam-gguq imkut saaniicuaraat, tamakut tau͡gaam tatamuravkaqateki-gguq tau͡gaam nutaan piyugtacimegcetun akiureskilitgu.

245
00:26:39,519 --> 00:26:42,081
Tua-i tuaten mean-angqelliniuq.

246
00:26:42,094 --> 00:26:46,532
Ii-i. Camek cali piyugcit?

247
00:26:46,545 --> 00:26:57,370
Niitelartukut ircenrrarnek, yucuayaarnek, [?] caugat tayima.

248
00:26:57,376 --> 00:27:02,314
Ircenrrarnek-qaa tangerqaqsaituten yuucirpeni?

249
00:27:02,327 --> 00:27:08,714
Ircenrraat yucuayagaunritut qanraqameng.

250
00:27:10,214 --> 00:27:13,114
Tau͡gam-gguq tevirayuut.

251
00:27:14,996 --> 00:27:25,683
Aataka qalangssalartuq [?Iigirayuk] uaken uksuillminek anssiirluni, kuigem ceńiikun anguarturluni.

252
00:27:25,696 --> 00:27:33,308
Atam igvalliniuq qayaqegtaar man’a asgulria tunglirnerakun.

253
00:27:33,321 --> 00:27:38,059
Ukut-wa iciw’ kuigni iliini napat ketmun uyangqatulriit.

254
00:27:38,072 --> 00:27:41,672
Akunlekqerluki tua-i qayaqegtaar.

255
00:27:41,679 --> 00:27:51,104
Tua-i-ll’ taukut tekilluki umyuarteqliniuq, "Aling, mat’umi-lli ukaqsigpaa qayaqegcilriami."

256
00:27:51,935 --> 00:28:04,610
Ukut tua-i tekicarturluki, unisteḿa tekicaaqellinii taukut kavirlit uyangqalriit kuimteńi un’gani, "Qaku-gguq una igvarta?" Pellullinii.

257
00:28:04,616 --> 00:28:07,341
Tayim’ catauani.

258
00:28:07,360 --> 00:28:09,622
Tua-i ircenrraq-gguq.

259
00:28:09,635 --> 00:28:15,073
Tuamtellu qalangssagmek au͡gkuk

260
00:28:16,398 --> 00:28:25,148
Anaanaq-wa Tuntuaq, Qeng’angiar-llu, tama[ani] im’ anglicartellrak taukuk

261
00:28:25,155 --> 00:28:29,642
Pamani Aruvalnguum ceńiini uksuitulik.

262
00:28:29,655 --> 00:28:35,980
Ipugluni can’giirnek nulirra.

263
00:28:36,311 --> 00:28:40,386
Puqlanek atakutaqatarlutek.

264
00:28:41,580 --> 00:28:47,617
Aruvalnguum piani, piani Qemiller uitauq ekvicugpak.

265
00:28:47,630 --> 00:28:51,855
Maaten piqalliniuk ikamrat.

266
00:28:51,874 --> 00:28:54,099
Kangiqutauguq tauna.

267
00:28:54,105 --> 00:29:01,143
Ikamrat upiit asmurluteng qeralriit.

268
00:29:01,156 --> 00:29:03,856
Tua-i tangvagluki.

269
00:29:03,863 --> 00:29:09,788
Imna tauna ekvik urenkelluku.

270
00:29:11,194 --> 00:29:18,194
Aren, umyuartequk-gguq, "Qaillun-kiq ekvik mayurniarta?"

271
00:29:18,663 --> 00:29:29,801
Tuarpiaq-gguq imna ekvicuk tekitellermeggni ellu’urtellriit, ekvik imna, may’uqertellermeggni.

272
00:29:29,814 --> 00:29:39,176
Pavani-gguq tau͡gken merunrani uvertellriami kayimpacugluteng tayim’ ipluteng ircenrraat.

273
00:29:39,189 --> 00:29:42,639
Tua-i tuaten yucuaraunritut.

274
00:29:42,658 --> 00:29:49,508
Tamakut ircenrraat yucuayaarnek apyuitait tangaastek’lallrita.

275
00:29:49,515 --> 00:29:52,202
Wiinga tangerqanritua tau͡gaam.

276
00:29:52,215 --> 00:30:00,915
Cali nunallritni tamaani cali qalangssagmek nallunritua.

277
00:30:00,928 --> 00:30:10,703
Ugna Agartessaagam-gguq un’ qagatellra nanvallerpakayak nunallemta kiatiini.

278
00:30:10,722 --> 00:30:19,934
Qungurtallrit-llu maa-i cali alaitut qungurtallrit, nunamun pulksaunateng.

279
00:30:22,422 --> 00:30:28,485
Nukalpiat ayuqenrilameng qavavet-am Kialirmun sevtelliniat.

280
00:30:30,572 --> 00:30:39,072
Agartessaagarmiurluq-gguq tauna arnassaga’urluq qiau͡rlurtuq, "Iiiiii."

281
00:30:40,104 --> 00:30:51,766
Sev’tellrata-wa pau͡gkut capkutarkai qemit ellmeggnun kalivcameng qunuksaaqluki neqtuan akakiignek.

282
00:30:55,167 --> 00:31:03,254
Tua-ll’ ceńii tauna kellirnermi ircenrrartangqellrulliniami

283
00:31:03,429 --> 00:31:18,242
Atam iliit alakartelliniuq angyaq. Nanvakun paug͡kut manialkut apqiitnek Sugtulim manialkut tungiikun qerallinilria angyaq.

284
00:31:20,079 --> 00:31:22,829
Qerrarukarallilria-wa.

285
00:31:22,848 --> 00:31:29,373
Yui-gguq tang tua-i ayuqenrilngurnek aturluteng una-i

286
00:31:29,379 --> 00:31:34,204
Kavirlinek tuaten canek tua-i atkuunrilngurnek.

287
00:31:34,223 --> 00:31:39,610
Aling tua-i-gguq tang ciunerkani-ll’ tamakut pitulriit.

288
00:31:39,623 --> 00:31:46,998
Tua-i-ll’ tuani-am nunallra taun elallalliniat yull’eraat.

289
00:31:47,004 --> 00:31:52,392
Au͡g’um-ll’ ug’um aiparma atsiyarqameng elalalliniit.

290
00:31:52,405 --> 00:32:00,030
Tumaumayuitut-gguq ircenrraat aklullrit. Ciqumumarrlainarluteng tumaumayuunateng.

291
00:32:00,049 --> 00:32:04,736
Ik’iki-gguq iciw’ saskat imkut kelassat?

292
00:32:04,749 --> 00:32:10,811
Tamakunek [?eriniqumkacagaumaluteng] pitangqerrnaurtuq.

293
00:32:10,824 --> 00:32:21,737
Elliin-llu tua-i taum aiparma ug’um aanairutiin qalangssakai nassaurluuluni tanglallrulliniami.

294
00:32:22,074 --> 00:32:24,399
Tumaumayuunateng.

295
00:32:24,405 --> 00:32:27,443
Canek-gguq taluyallruarnek-llu.

296
00:32:27,456 --> 00:32:40,256
Nasaurluq-gguq tua-i waten taluyallruarmek tumaqcaarmek ilakengkuni, tua-i-gguq tan’gaurlurmek yung’arkaulliniuq ertem iliini pivakarluni.

297
00:32:40,263 --> 00:32:45,688
Tua-i ciunerkamek-gguq pituut tamakut tuaten.

298
00:32:45,707 --> 00:32:50,644
Iliit-llu-gguq-am caqerluni tuani tua-i elagpakarluni elagluteng

299
00:32:50,657 --> 00:32:55,357
Imkut cuyatangqetullruuq qillertarnek.

300
00:32:55,364 --> 00:33:04,951
Irulurugarnek-gguq-am tua-i qillrutarluteng. Tua-i, tua-i-gguq cuyarpagninaqluni.

301
00:33:04,964 --> 00:33:09,326
Tangerrluku. Ciunerkamek-gguq pituut tamakut.

302
00:33:09,339 --> 00:33:14,477
Ii-i. Tua-llu?

303
00:33:21,665 --> 00:33:26,852
Tua-llu? Time-airutukut-qaa?

304
00:33:26,865 --> 00:33:28,815
Atuqerciqua tau͡gaam.

305
00:33:28,834 --> 00:33:30,584
Ii-i, yaa.

306
00:33:35,716 --> 00:33:42,741
Atuqaa kitak’. Qalamcikqerraarluku atu’urkan caucianek atuqerniaran.

307
00:33:42,760 --> 00:33:44,385
Tua-llu?

308
00:33:45,616 --> 00:33:53,204
Quyatmek Qaluvialleraam yuarutiinek Kevgillermeggni.

309
00:33:53,217 --> 00:33:59,754
Maa-i tua-i atqestii qerrulliniuq, kiugum panian yua

310
00:34:01,079 --> 00:34:06,442
Papam, Pugleralriim, taum Qaluvialleraam atqestii.

311
00:34:06,454 --> 00:34:14,342
Kiugna Papaq, taum tua-i yuarutem mat’um atuqerarkama panikaa, piipiqaa.

312
00:34:15,267 --> 00:34:24,430
Tuaten tua-i Kevgililuteng-am yuarucillrulliniuq angniutmek imangqenrilngurmek, arivutmek-ll’ imangqerpek’nani

313
00:34:24,442 --> 00:34:27,405
Tau͡gaam ukveraitmek quyatmek.

314
00:34:27,417 --> 00:34:29,342
Quyan-qaa nallunritan?

315
00:34:29,486 --> 00:34:32,573
Quyaaqavet qaill’ umyuangqelarcit?

316
00:34:32,936 --> 00:34:34,273
Angniq.

317
00:34:34,286 --> 00:34:38,898
Angniq-wa tua-i quyan. Tuaten mean-angqertuq.

318
00:34:39,911 --> 00:34:50,724
Tua-i tamatumek atuqaqatartua waniw’ ak’allarnek qalamciama Kuigilngurmi Kevgirluteng yuarutellratnek.

319
00:34:50,737 --> 00:34:57,324
Carraquinrauguq. Nanilengraan tua-i agnermek ataucimek waniw’ tua-i atuqatartua.

320
00:34:57,337 --> 00:35:07,374
Kinkut imkut niicugnilriit-wa asguranaitkacagarmek, piciulrianek qalangssagtua.

321
00:35:07,387 --> 00:35:19,087
Iluramni qakemkuni, waniw’ tua-i atengqertua Kunuin Qinarmiu, Tuntutuliaraam nunaliaqestii.

322
00:35:19,094 --> 00:35:23,419
Tuntutuliar-llu 1945 nunaliaqellrukeka.

323
00:35:23,431 --> 00:35:30,131
Tua-i unuamek waniwa quyatekaqa KYUK-t kelgatnga.

324
00:35:30,138 --> 00:35:38,150
Elluatussiyaanricaaqua. Pelluusqelluku waniw’ arenqialluguteka quyatekluku atuqatartua.

325
00:35:38,151 --> 00:35:44,338
Nutaan akertem tanqiani cali elluarrluta ilakluta tamamta pekcuumirluta.

326
00:35:44,438 --> 00:35:50,263
Quyaukut tagi-yara-ya

327
00:35:50,282 --> 00:35:55,644
Kanangqaukut tagi-yara-ya

328
00:35:55,657 --> 00:36:00,707
Ii-rri-rri-yarrai

329
00:36:00,714 --> 00:36:05,214
Elingranaqvaa agya-rrai

330
00:36:05,233 --> 00:36:10,833
Quyaukut tagi-yara-ya

331
00:36:10,840 --> 00:36:15,952
Kanangqaukut tagi-yara-ya

332
00:36:15,965 --> 00:36:21,015
Ii-rri-rri-yarrai

333
00:36:21,034 --> 00:36:26,122
Elingranaqvaa agya-rrai uu!

334
00:36:26,135 --> 00:36:29,085
Tua-i-wa tua-i.

335
00:36:29,429 --> 00:36:31,229
Tua-llu?

336
00:36:33,373 --> 00:36:36,036
Quyanaqvaa cakneq.

337
00:36:37,248 --> 00:36:42,961
Ii-i, quyakuvet tua-i cali yuarutkangqertua.

338
00:36:42,973 --> 00:36:48,961
Qalangssakuma cali iqupkumek aturyugngalua cali.

339
00:36:52,636 --> 00:37:03,974
Imna-qaa Apanuugpiim, Apanuugpak-qaa yuarutaituq?

340
00:37:04,237 --> 00:37:09,687
Tua-i yuarutiinek Apanuugpiim nallulrianga.

341
00:37:09,694 --> 00:37:20,344
When they would have the woman dancing during the Ingulaq festival, they’d be fast.

342
00:37:20,351 --> 00:37:25,251
Anqarautnek-gguq anguyagtarnek.

343
00:37:25,270 --> 00:37:30,908
Tua-i tau͡gaam anglanissyaalaama Apanuugpallarnek tau͡gam nalluunga.

344
00:37:31,633 --> 00:37:33,796
Avani

345
00:37:35,308 --> 00:37:44,521
Tamaani-gguq anguyatullermeggni, anguyangqellermeggni-w’

346
00:37:45,121 --> 00:37:55,483
Waken tua-i yuk ataucirrartaqami yugmek eyarluku kapluku [?] ilua qamyugluku.

347
00:37:55,496 --> 00:38:01,046
Ilii-gguq tua-i iliini akulrarun tekisngaaqaa eyanek

348
00:38:01,053 --> 00:38:05,140
Igarcuutaitellermeggni pitami amlertaciitnek.

349
00:38:05,153 --> 00:38:07,178
Tuaten tua-i.

350
00:38:07,197 --> 00:38:14,884
Tua-i-llu yuarutmek cali ataucirrarmek una iqpkuk nallunritaqa.

351
00:38:14,897 --> 00:38:18,272
Amani Iyuussiimi

352
00:38:18,278 --> 00:38:26,866
Maaken-am tua-i taukut Apanuugpak-ll’ ilakluku pillilriit, pingayurrauluteng pillret.

353
00:38:26,879 --> 00:38:37,841
Tauna-gguq qayaq malirqallrat, maaten-gguq teguat eyarrarluni ataucimek tauna anguyak.

354
00:38:37,854 --> 00:38:41,279
Cunaw’ ataucirrartellrallrulliniuq Kusquqvagmiu tauna.

355
00:38:41,298 --> 00:38:46,485
Tua-i-llu yuarutmek aturnaurtut, "Eyarralek Paiqatanemni-qaa?"

356
00:38:46,498 --> 00:38:49,935
Tua-i iquklituq au͡gna. Tua-i tuaten.

357
00:38:49,948 --> 00:38:54,085
Apanuugpiim yuarutiinek nalluunga tuaten.

358
00:38:54,385 --> 00:39:00,923
Tua-i Apanuugpak una anguyagni eneqayarauguq.

359
00:39:01,448 --> 00:39:05,986
Eneqakluku qalangssaguaqetullruat tauna

360
00:39:08,286 --> 00:39:10,461
Avnerpak-llu.

361
00:39:12,886 --> 00:39:15,786
Tua-i-w’ quyanaqvaa. Time-airutukut.

362
00:39:15,793 --> 00:39:22,280
Ii-i. Wiinga-llu-w’ tua-i quyalrianga waniw’ piyunaqlua iquklicamku time-aq.

363
00:39:23,380 --> 00:39:30,043
Yaa, tangrruuqalarciquten Yuut Qanruyutaitni pia[rkani].

364
00:39:30,230 --> 00:39:32,218
Ii-i. (Ii-i.)

365
00:39:32,231 --> 00:39:37,356
Tua-i pitsaqevkenii pinirikuma cali tua-i piyugngaunga.

366
00:39:37,375 --> 00:39:38,062
Yaa.

367
00:39:38,075 --> 00:39:40,450
Segganqeggikuma. (Ii-i.)


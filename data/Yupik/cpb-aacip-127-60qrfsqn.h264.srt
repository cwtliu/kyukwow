1
00:00:00,000 --> 00:00:02,670
...as soon as we got here. Tua-i-qaa ready?

2
00:00:14,560 --> 00:00:18,190
Okay, ii-i. Nangeq waniwa apyutka.

3
00:00:19,610 --> 00:00:25,670
Man’a-qaa Yugcetun qalarcaraput

4
00:00:26,795 --> 00:00:31,755
Tua-i-w’ qalarcaraput Yugcetun. Waniw’ watuarpak qalartellriakut Yugcetun.

5
00:00:31,910 --> 00:00:38,750
Man’a-qaa elpeni makunun ayagyuanun nalluyagutnarqenrituq, ciin-llu?

6
00:00:39,465 --> 00:00:41,785
Nalluyagutnarqenrituq.

7
00:00:43,820 --> 00:00:57,410
Pitsaqa’artevkenani waten arnassagaurquralriamek wall’ temyigilriamek nallarkengkuni qanerteryugyuartuq tauna yuk.

8
00:00:58,690 --> 00:01:10,790
Waten taum yuum nallunrilkuni wangkucicetun qallacaraput, Kass’acetun-llu qallacaraput tua-i tauna ikayuutnguqapiartuq qanerluni.

9
00:01:11,870 --> 00:01:18,430
Atam ukut tutgara’urluunka Kass’amek atangqerrsaaqut.

10
00:01:19,260 --> 00:01:24,060
Qitevpallu’urturluteng tau͡gaam Yugtun nallunritut.

11
00:01:24,470 --> 00:01:28,190
Ugkut Elizabeth Howard-aam yui, taukut.

12
00:01:28,820 --> 00:01:34,300
Qanerteńguaqluteng-llu-gguq nani tua-i piaqameng arenqialluga’artellriamun.

13
00:01:36,290 --> 00:01:41,810
Tau͡gaam pikagtellermeggnun naggluteng Yugtun qanerpakayuitut.

14
00:01:45,360 --> 00:01:53,300
Ca, man’a wangkucicetun qaneryararput cagmarnarqenrituq.

15
00:01:55,150 --> 00:02:03,490
Kass’acetun wangkucicetun pitateklukek taringumalukek pikuni piluaqerciquq.

16
00:02:03,710 --> 00:02:12,230
Wavet Kass’anun piaqami ellaicecitun qallataqluni, wavet yum’inun ellaicecitun qallataqluni.

17
00:02:12,930 --> 00:02:16,880
Nutaan tuani assirciquq tuaten pugtatateklukek.

18
00:02:18,800 --> 00:02:24,100
Ilait... I swear, last question. Tua-i nangneqapiar waniwa.

19
00:02:24,100 --> 00:02:36,650
Ilait Kass’at waten qantuut: taukut-gguq yuut quyungqalriit tua-i yug’uluteng ellaicecitun-llu allataunateng ellarpiim iluani.

20
00:02:36,650 --> 00:02:43,420
Ellait kiimeng yug’uluteng, piciryarateng-llu ellait kiimeng pikluku. Allat-llu piciryaraicetun piinanateng.

21
00:02:43,850 --> 00:02:50,610
Tua-i-llu-gguq qaneryarateng cagmaamegteggu tua-i tayimqerrluteng. Saagartellriatun-gguq tua-i.

22
00:02:51,320 --> 00:03:03,160
Elpeni-qaa man’a wangkuta Yugni qaneryaraput cagmaqumteggu saagartellriatun iqukliciiqukut? (Yaa.) Yuk piunrirciquq?

23
00:03:03,560 --> 00:03:08,350
Yaa, tuaten piciqukut taringutesciigali’irrluta.

24
00:03:08,760 --> 00:03:16,370
Una Yuk makut-llu ciuliaput qitevpakayuilnguut, Yugturpalluq tau͡gaam.

25
00:03:16,960 --> 00:03:25,850
Tua-i-llu ukuk nalluyaguskuniu Yugtaam Yupiayagaunge’rmi ava-i qanrutellruamken.

26
00:03:26,250 --> 00:03:39,400
Ilaitni wani inerquigaqama waten, waten wangkucicetun qalarulluki imkut Yupiayagaat, waten kiularaatnga: "Taringenritamken."

27
00:03:42,980 --> 00:03:49,240
Amta-llu Yupiayaaruluteng, wangkucicetun-llu qalarulluki inerqurluki.

28
00:03:50,850 --> 00:04:04,350
Ilaita-llu, ilaita qanernaurtut, "Kalikamteńi tamana igausnganrituq," makut wangkuta piciryaraput piaqamteki, nalqigtaqamteki.

29
00:04:09,280 --> 00:04:13,530
Makunun high school-am kalikainun ingluangluteng.

30
00:04:19,540 --> 00:04:25,700
Tua-i-wa. (Ii-i.) Quyanaqvaa. (Aa-ang, ii-i.) Ii-i, quyanaqvaa cakneq. (Kitaki.)

31
00:04:33,260 --> 00:04:37,530
(Yaa-i tang.) [?]-llam tailuni. Taiyukuvet tai-tai.

32
00:04:37,830 --> 00:04:39,190
Tai-tai maaggun.

33
00:04:56,520 --> 00:04:58,640
Ready? (Yaa.) Okay.

34
00:04:59,380 --> 00:05:00,460
Ii-i.

35
00:05:01,420 --> 00:05:10,410
Tua-ll’ makut ak’allaat Yuut qanruyutait, qanruyutek’lallrit-llu ak’a tamaanillaat piciatun

36
00:05:13,230 --> 00:05:25,260
Taringeqarraallermeggni Yuut mat’umek Qaneryaramek, Bible-aamek naaqingqarraallermeggni taringengluku-llu

37
00:05:27,460 --> 00:05:38,480
Maaten-gguq ilait pilallruut tua-i-w’ ayuqerrlugluteng. Tamana-qaa piciuguq?

38
00:05:38,800 --> 00:05:42,380
Yaa, tamana piciuguq qanlallrat.

39
00:05:42,400 --> 00:05:49,000
Cali-ll’ TV-tgun makutgun wiinga qanrutkaqatgu niitela’arqa.

40
00:05:49,770 --> 00:05:53,820
Ak’anek ayagluni man’a qanruyun piuguq-gguq.

41
00:05:54,870 --> 00:06:04,580
Tua-i-ll’ cali avaggun cali ava-i Bible-aat imaitgun cali qanruyun cali piuluni.

42
00:06:05,440 --> 00:06:14,290
Waken ciuqliit au͡gkut ak’allaraat man’a qanruyun pikaat.

43
00:06:14,830 --> 00:06:28,390
Tua-i-llu pikngatgu makut wani Bible-aat maa-i alairata ak’allaraat tamaani qanlallrit elitaqaqluki.

44
00:06:29,510 --> 00:06:37,670
Tuar-gguq nalluvkenaki makut Bible-aat imaitnek qalartelalriit, inerquutekluki tua-i.

45
00:06:37,780 --> 00:06:44,410
Inerquun ak’a, ak’anek piuluni ayagluni tua-i piuguq ilumun.

46
00:06:44,520 --> 00:06:47,200
(Cangallruvkenateng?) Cangallruvkenateng.

47
00:06:47,810 --> 00:06:55,990
Wiinga-llu mikcuaraulua maaten ellangua tua-i qanruyun niitaqluku.

48
00:06:56,610 --> 00:07:05,490
Mikcuarauluta qasgimi im’ qavalallemteńi angukara’urluut wangkuta qalarutetullruitkut.

49
00:07:06,330 --> 00:07:09,920
Allakaita-llu makut nasaurluut enemi. (Bike-an ayauteqatallia.)

50
00:07:11,160 --> 00:07:15,810
Tuaten tua-i ayuqellruuq. (Bike-an aqvau. Aqvau bike-an.)

51
00:07:15,810 --> 00:07:25,870
Cali wangkuta tan’gaurlurni elluicaarpek’nata qavarcet’lallruitkut.

52
00:07:25,870 --> 00:07:34,090
Wiinga-wa elliraungama angayuqaagka-llu tangvallrunrilamkek

53
00:07:35,800 --> 00:07:39,860
Tua-i aklungqerrutacirramtun pilallrulrianga.

54
00:07:40,710 --> 00:07:51,790
Qasgimi-ll’ inartaqluta caranglluut can’get quyurqaarluki akitekluki, pilugullraagka tau͡gaam yuuqerlukek.

55
00:07:52,650 --> 00:08:02,100
Maa-i makut kinguqliit qanrutaqamteng tamatumek ayuqucillemnek asgurakelaryugnarqaatnga.

56
00:08:03,390 --> 00:08:14,320
Tau͡gam angukara’urluut waten pilallruatnga: "Piinanerpeni pingnaqkuvet, pingnaqengkuvet tuaten ayuqngaituten.

57
00:08:14,830 --> 00:08:18,080
"Kingunren nalluyagutenrilkuvgu."

58
00:08:19,120 --> 00:08:22,420
Tua-i ilumun man’a maa-i piciuluni.

59
00:08:23,020 --> 00:08:31,240
Arnassagaat-llu waten ikayurqamteng akqaqlua. Ciunerkamnek cunaw’ mat’umek maa-i.

60
00:08:32,610 --> 00:08:36,960
Tua-i-llu cali qanrutaqluta waten:

61
00:08:37,650 --> 00:08:48,700
"Piinanerpeni erneq aipiqerluku unguvakuvet, kinguliaraten," makut kinguqliit cunaw’ maa-i piluki

62
00:08:49,170 --> 00:08:52,090
Qalarutlerkait tekilluki.

63
00:08:52,960 --> 00:09:00,440
Wiinga cali qalarut’larciqniluki qanruyuteteng nalluyagutenrilkumki.

64
00:09:01,170 --> 00:09:10,210
Tua-i-w’ maa-i waten ellinge’rma qanruyutait imkut ciuqliit igvarturluteng.

65
00:09:11,240 --> 00:09:19,050
Allamek qalarcuituq waten qalartellria yuk murilkurallemni, murilkuryaurcama.

66
00:09:19,670 --> 00:09:28,370
Yuk un’ qalartelartuq yuum qanellra cangallruvkenani, allamek qanruyutetaunani.

67
00:09:28,870 --> 00:09:37,420
Cali waten up’nerkami, qanruyun cali waniw’ piuguq, arnaunge’rmeng-llu qanrutkaqluku.

68
00:09:38,250 --> 00:09:47,920
Ayaruq una up’nerkami pegingasqenritaat snuukuungraan, wall’ ikamrangraan, wall’ piyuangraan.

69
00:09:48,390 --> 00:09:56,730
Kiagmi-llu cali waten nunam qaingani cali ayakan cali ayaruq pegingasqevkenaku.

70
00:09:57,640 --> 00:10:07,700
Imkunun nunapiim qaingani tungulriit imkut uitalalriit nallunrilketen. Tamaa-i tamakut aarnarqelriit.

71
00:10:08,520 --> 00:10:16,760
Tuavet yuk tuskuni, murugareskuni tegumiarilkuni camek tamarciquq.

72
00:10:17,210 --> 00:10:26,070
Tau͡gken tegumiangqerkuni tamatum muriim tegumiaran anernera anirturciqaa.

73
00:10:26,860 --> 00:10:29,750
Makut maa-i qanruyutek’lallrenka.

74
00:10:31,730 --> 00:10:43,400
Anagulluki cali makut kinguqliit pisqevkenaki, makut cali irniarit.

75
00:10:44,340 --> 00:10:47,680
Tamaa-i tamakut qanrutkelallruit.

76
00:10:48,550 --> 00:10:54,480
Wiinga maa-i tau͡gaam mat’um nalliini umyuaqengaqluki.

77
00:10:54,570 --> 00:11:01,770
Waten-llu qalarqura’arqama qanellrita ilait eneqangaqluki.

78
00:11:06,160 --> 00:11:10,520
Allamek-wa cali qanerkangqellilriaten, apyutkangqellilriaten.

79
00:11:10,520 --> 00:11:12,300
Lucy-wa apnaluku.

80
00:11:13,960 --> 00:11:23,240
Makut-qaa nasaurluut-llu arnat tegganrit qanruyucilallruit?

81
00:11:23,640 --> 00:11:25,000
Yaa.

82
00:11:25,040 --> 00:11:29,350
Im’u-wa, amaqlicuarqa Evan [Keggup’aq] nallunritan?

83
00:11:29,550 --> 00:11:41,410
Yaa, taum aanallran qalaruqatullruakut canritlermini au͡gkunek qaneryaranek ayuqucirtuutnek-llu cali.

84
00:11:41,840 --> 00:11:47,390
Tuamta-ll’ cali irniyaramek, cali-llu uingyaramek.

85
00:11:47,390 --> 00:11:57,330
Tua-i-ll’ cali iralurcuuterluteng muriit imkut uivtanqeggluteng muragkun kapucarauluni.

86
00:11:57,450 --> 00:12:04,130
Erenret tuani, erneq tua-i tuavet piaqan tauna nugtarrluku tuavet kaputaqluku.

87
00:12:06,300 --> 00:12:09,770
Cali qalarutaqluta.

88
00:12:10,290 --> 00:12:16,030
Aanamta qalarucuitellruakut wangkuta, qaillun-ggurrluk ayuqetullruami.

89
00:12:16,220 --> 00:12:22,590
Tau͡gaam atamta qalarutaqluta makunek inerquutnek wall’ qaneryaranek.

90
00:12:22,590 --> 00:12:26,520
Wall’u pisqumanrilngurnek qalarutaqluta.

91
00:12:26,520 --> 00:12:32,620
Nayurpallulallrukeka-wa wiinga atavut takaqellrunrilamku.

92
00:12:32,650 --> 00:12:37,200
Ilama tau͡gken tua-i qanrutesciiganaku, wangkuta tau͡gaam.

93
00:12:37,360 --> 00:12:41,480
Charlie-llu wangkuk qalaruterpalluraqluku.

94
00:12:41,480 --> 00:12:49,940
Iliini-llu kiimetaqan wii aipiartura’aqluku aanavut ceńingqangraan yugni.

95
00:12:50,580 --> 00:12:56,080
Iliini-ll’ maligqaarluku uterrvikaqluku aipiararaqluku.

96
00:12:58,580 --> 00:13:11,320
Elpeni-qaa, Lucy, makut Yuut qanruyutellrit mat’um nalliini nalluyagutenritnarqut?

97
00:13:11,320 --> 00:13:21,720
Yaa, nalluyagutnaitut au͡gkut ak’allaraat qallatellrit waten ellinge’rmi, arnaurteng’e’rmi.

98
00:13:21,720 --> 00:13:29,210
Cali ilait mikelnguut wiinga qalaruartelaranka inerqurluki-llu.

99
00:13:31,700 --> 00:13:34,790
Henry cali elpet apluten cali au͡g’umek.

100
00:13:35,060 --> 00:13:42,860
Ciin elpeni man’a Yuut piciryarallrat qanruyutait-llu nalluyagutenritnarqa?

101
00:13:45,880 --> 00:13:56,590
Qanruyutait-wa Yuut nalluyagutnaitlinilria waten allakarrarmi yuungnaqengluni.

102
00:13:59,080 --> 00:14:06,840
Au͡gkut ciulirneret qanruyukarait umyuaqsaraulliniut.

103
00:14:07,550 --> 00:14:14,530
Wiinga umyuaqeksaitelallruyaaqanka tua-i-ll’ imumi nulirturpailegma.

104
00:14:15,370 --> 00:14:24,610
Maa-i mat’um nalliini tuar tang caurarqama waten, caqcara’arqama-llu

105
00:14:25,030 --> 00:14:34,120
Waten-llu picurlagnarqelrianek pilua nuniini tarrataqama tamana call’ tamaa-i umyuaqengaqluku.

106
00:14:37,110 --> 00:14:45,850
Yuum qanruyutii ak’allaraam nalluyagutnaituq waten ellirluni.

107
00:14:46,660 --> 00:14:58,370
Cali-ll’ ilait waten qanlaryaaqut: makut wani ak’allaraat qalaruciyuirutniluki mat’um nalliini.

108
00:14:59,250 --> 00:15:09,620
Waten tau͡gaam qanrut’lallruatnga: piinanemni-gguq wiinga qalaruciyaurciiqua.

109
00:15:09,650 --> 00:15:22,080
Maa-i-ll’ mat’um nalliini tamana umyuaqelaamku makut kinguqliit wiinga qanruartelaranka inerquraqluki-llu.

110
00:15:22,080 --> 00:15:27,620
Mat’umek-llu ayagayaram iquanek qanrutkaqluki.

111
00:15:28,770 --> 00:15:39,940
Ilait-llu maa-i qanrut’lallma ikayuagaqlua, quyavikaqlua-ll’ tamakunek, tamakunek qalartelallemnek.

112
00:15:41,060 --> 00:15:53,200
Uumi-llam cali iliita au͡g’um taqnerurrluni-w’ tan’gaurluum yaani apqaurturaqallruanga qaillun mat’um taangam ayuqucianek.

113
00:15:53,990 --> 00:16:01,020
Tua-i-llu wii atullruamku nallunrilamku ayuqucillemnek qanrulluku.

114
00:16:02,010 --> 00:16:11,150
Waten qanrutellruaqa: "Wiinga mer’atullemni, nuqlitellruunga cakamnek.

115
00:16:12,660 --> 00:16:17,490
"Tau͡gken maa-i mat’um nalliini menrilkurqurangengama

116
00:16:19,130 --> 00:16:27,160
"Tuar tang makut wani cakanka paivngalriatun ayuqelalriit.

117
00:16:27,160 --> 00:16:32,730
"Umyuangaqama-ll’ tua-i camek tegullua akikamnek piaqlua."

118
00:16:33,350 --> 00:16:42,990
Tuaten piurqan picurlautekvailgaku man’a taangaryaraq taqengnaquraasqelluku.

119
00:16:44,010 --> 00:16:47,180
Quyaciqnilua tamana taqkaku.

120
00:16:48,700 --> 00:16:55,700
Waten kinguliaraam apyutii kiunricunaituq.

121
00:16:56,160 --> 00:17:01,490
Tau͡gaam ciunerkaanek apertuagarulluku assinruuq.

122
00:17:03,020 --> 00:17:09,060
Cali-llu yaani qalaruciaqama high school-am iluani

123
00:17:10,220 --> 00:17:17,810
Nasaurtuumaita qalarut’laranka ciunerkait qanrutekluki

124
00:17:19,490 --> 00:17:25,290
Nasaurluum uingellerkaa, tan’gaurluum-llu nulirtullerkaa tekilluku.

125
00:17:25,860 --> 00:17:29,270
Wii tamaa-i tamakut qanruyutek’lallrenka.

126
00:17:30,650 --> 00:17:40,760
Aklurraanka-gguq makut qelketailkuma, qelkenrilkuma caitelarciqua.

127
00:17:41,580 --> 00:17:45,060
Qelketalriit iciw’ maa-i nallunrilketen.

128
00:17:46,140 --> 00:17:51,310
Makut carraat qemagartaqluki pilriani assinrullinilria.

129
00:17:51,380 --> 00:17:56,440
Caiturpek’nani tua-i teguluki aturaqluki.

130
00:18:01,770 --> 00:18:03,000
Cali-qaa?

131
00:18:04,240 --> 00:18:06,740
Yaa, apciiqamken allamek uumek.

132
00:18:06,740 --> 00:18:16,650
Lucy, elpeni-qaa maa-i-rpak mat’um nalliini makut ayagyuat, tan’gaurluunge’rmeng nasaurluunge’rmeng-llu

133
00:18:17,270 --> 00:18:22,060
Akusrarrngiinartut niicuirusngiinarluteng-llu-qaa?

134
00:18:22,420 --> 00:18:27,050
Ilait-wa tuatnangalnguut.

135
00:18:28,630 --> 00:18:40,730
Qalarutengraiceteng-llu atameng wall’ aanameng, uum-llu qalarutaqateng, wiinga-ll’ qanrutaqamki ukvelkiitaqluteng.

136
00:18:40,730 --> 00:18:45,780
Qalarucimanrilnguut-wa pilallilriit ayagmek.

137
00:18:46,790 --> 00:18:53,870
Tuaten tua-i ayuqluteng. Asgurayugnganateng piaqluteng ukveqsuunaki.

138
00:18:54,520 --> 00:18:58,340
Piaqluki ayainanratni aturciqniluki.

139
00:18:58,550 --> 00:19:12,050
Cali-llu makut qanruyutet qaneryarat makunun ciulianun qalarucuirutniluta ak’alla’arni.

140
00:19:14,650 --> 00:19:23,810
Makunek inerquutanek wall’u Bible-aat imaitnek, tamakunek qalarucuirutniluta.

141
00:19:26,740 --> 00:19:35,050
Henry, concerning the reason for becoming disobedient, the young people’s disobedience

142
00:19:36,340 --> 00:19:43,870
Yuut qanruyutaitnek cagmariinallratnek qaneryarameggnek?

143
00:19:43,870 --> 00:19:51,300
Iciw’ taringyuirulluteng Yugcetun qalartengraata. Tamana-qaa kangingqelarngatuq elpeni tamakunun?

144
00:19:52,190 --> 00:20:01,490
Yaa, makut-wa kinguqliit ukaqvanek ayagluteng, 1950-m kinguanek ayagluteng.

145
00:20:07,600 --> 00:20:15,460
Nallunrilkeput Kass’aturrlainaq ukaqvaggun qalartengelriit.

146
00:20:15,500 --> 00:20:28,490
Maa-i-llu mat’um nalliini ilait mat’umek alerquutmek, Yuum alerquutainek piirutengluteng, cauciirulluki.

147
00:20:28,970 --> 00:20:41,700
Angayuqaita tau͡gaam tamakut, wii umyuarteqlemni angayuqaita Kass’atun qalarut’laqaiceteng mat’um Yuuyaram ayuqucianek assinruyartut.

148
00:20:43,310 --> 00:20:49,760
Makut tau͡gaam Yugtun qantulit taringetuut.

149
00:20:50,810 --> 00:20:59,410
Kiani-ll’ high school-ami yaaliagnek ayaglua qalarucilaama tamana nallunritaqa.

150
00:20:59,970 --> 00:21:02,180
Ilait waten qanlartut:

151
00:21:03,060 --> 00:21:14,110
Yupiam-gguq yuuyaraa, Kass’am-llu qanellra piciunruluni.

152
00:21:16,160 --> 00:21:19,710
Qanruyutii Kass’am piciunruluni.

153
00:21:20,287 --> 00:21:23,587
Yupiam-gguq tau͡gken qaneryaraa piuvkenani.

154
00:21:24,392 --> 00:21:31,042
Tua-i-w’ Kass’anun ingluarluteng waten qitevqurluteng piyaurcameng.

155
00:21:33,381 --> 00:21:37,841
Tamaa-i tamana tuaten kiuciryaraqelaraat.

156
00:21:40,826 --> 00:21:46,596
Tua-i-wa. (Ii-i.) Amlleriyugnarqut au͡gkut. (Yaa.) Ii-i.

157
00:21:46,806 --> 00:21:53,561
Quyanaqvaa-wa qalartellua. Wiinga waten qalartenritnayuklua pilaryaaqua.

158
00:21:53,561 --> 00:21:56,351
Canrituq. Cam iliini cali taiqerciqukut cali.

159
00:21:56,441 --> 00:21:57,641
Yaa. (Ii-i.)

160
00:21:58,026 --> 00:22:00,216
Makut, it’s done.

161
00:22:00,376 --> 00:22:03,271
That was one side of a whole tape or what, one tape?

162
00:22:03,271 --> 00:22:06,331
That was the rest of the tape that we put in there.


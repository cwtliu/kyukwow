1
00:00:01,040 --> 00:00:03,850
Qanqernaurtukuk.

2
00:00:04,560 --> 00:00:10,410
Ii-i, tua-i imumi cumigyagutellemni-ll’ wiinga

3
00:00:11,200 --> 00:00:18,980
Ellangamta tua-i maaten ellangukut tamakut-llu au͡g’um ava-i qanrutkellri aiparmi niiskengaqluki.

4
00:00:18,985 --> 00:00:25,315
Tau͡gaam tang tua-i wangkutni ayagyuani tua-i alingnaqluteng tamakut Kass’aqarraat.

5
00:00:25,315 --> 00:00:29,645
Qavcin tua-i Kass’at tangerqalaqeput.

6
00:00:30,175 --> 00:00:37,425
Tangelguyugnaunani. Caqapkacagaqamta tekitellrianek Kass’anek tangerqaqluta.

7
00:00:38,570 --> 00:00:47,430
Tamakut tamaa-i. Tua-i-ll’ piqerluteng maani Anuuraami uitaluta elitnaurvingluteng maani.

8
00:00:47,435 --> 00:00:52,065
Takuk’acagamteńi elitnaurvingluteng, ayumian elitnaungluteng.

9
00:00:52,340 --> 00:01:01,430
Tua-i-llu tua-i elitnauryassaagyaaqelriakut, tamakut angayuqamta aren qunukekacaarluta.

10
00:01:02,195 --> 00:01:05,190
Angurrluk’ elitnauryaasqevkenata.

11
00:01:05,190 --> 00:01:14,480
Tamakut camek tua-i akusrarrnarqelriamek ayagnirniluki. Maa-i tua-i ungacautnguniluki tamakut elitnaurviit.

12
00:01:15,170 --> 00:01:18,690
Alingnaqkacagarluteng tua-i tuani pillemteńi.

13
00:01:18,695 --> 00:01:26,650
Inerquangraitkut, elitnauryaryaaqerraarlua-ll’ wii ataucirqumek tua-i paq’ercaaqerraarlua...

14
00:01:26,650 --> 00:01:29,040
Wait, tauna igtuq.

15
00:01:34,430 --> 00:01:36,520
Aipaqlian?

16
00:01:37,240 --> 00:01:39,860
Qastussiyaallemta pillia?

17
00:01:39,865 --> 00:01:41,065
Nuu.

18
00:01:43,540 --> 00:01:49,860
Tua-i-llu elitnauryaryaaqerraarluta uitasqeńgatkut uterrluta tua-i.

19
00:01:49,865 --> 00:01:57,315
Makut-wa tua-i qanerturalriit, makut-gguq elitnaurviit arenqiatut.

20
00:01:57,665 --> 00:02:01,175
Avani tua-i iqugglungqertut akusrarr[luteng].

21
00:02:01,175 --> 00:02:11,725
Usviiruciiqut-gguq avani yaaqvaarni tua-i callerkameggnek umyuarteqenrirluteng mat’umek waten akusrarutnek taitengkata tua-i.

22
00:02:12,905 --> 00:02:19,495
Tua-i elitnaurpek’nata makut tau͡gaam ayagyuarluut tua-i irniaput-llu elitnaungluteng.

23
00:02:19,495 --> 00:02:23,515
Cat nallunringluku tua-i igautaqluta-llu.

24
00:02:24,440 --> 00:02:30,480
Tamakut tamaa-i Kass’at tuaten, qaillun-llu Kass’anek nangciksailnganateng.

25
00:02:30,485 --> 00:02:36,605
Tau͡gaam tamakut angalkut-llu caliarit tamakut tuaten ayuqellruluteng.

26
00:02:37,640 --> 00:02:42,820
Anglanitekluki tamakut piaqluki yuut umyuarrliqngameng tua-i.

27
00:02:42,825 --> 00:02:56,115
Man’a-w’ call’ akuliitni qanruyuterugaita, imkut qanrutestemta akuliitni piyulria qanruyutem tua-i ilakluku ciknayaraq-gguq man’a.

28
00:02:57,015 --> 00:03:06,425
Yuk-gguq elluarrluni-llu yuungnaqu’urlulria ciknakluku imna angalkum ciknatarlim

29
00:03:06,765 --> 00:03:15,715
Pinrillugcetaarluku picuirucetaqluku wall’ tukuuyulallrat man’a navgaqluku elluarrluteng yuuqataryaaqellret.

30
00:03:15,715 --> 00:03:18,635
Umyuarrliqluteng tamakut cakneq.

31
00:03:19,070 --> 00:03:25,790
Tua-i-llu cali qanruyutet makut

32
00:03:26,345 --> 00:03:37,260
Ilameng-gguq akuliit ik’ikengraitkut, tua-i qessamkaukluta-ll’ ayagyuarlurni nasaurlulle’rni maani

33
00:03:37,260 --> 00:03:45,320
Unugmi-llu anairucarallruama-ll’ wii, unugmi-llu tan’geriaqan anenermek taq’laama

34
00:03:46,785 --> 00:03:54,375
Akeqnerrluggnauraatnga makut qessamkaukuma tua-i waten kaigasteńguciqnilua

35
00:03:55,305 --> 00:04:05,095
Picurlautek’larciqniluku-ll’ tamana qessamkaulua pirraarlua ilanka [?] ayuqniam ugaani.

36
00:04:08,855 --> 00:04:14,965
Tau͡gaam tua-i tuaten qanrutaqluta makut wani qanqegcaarautestema.

37
00:04:14,965 --> 00:04:27,705
Ilamta akuliitni-ll’ ellalkartevkenata, imumek [?]tevkenata, murilkevlacagpek’nata, usviitevkenata ilamta akuliitni.

38
00:04:29,440 --> 00:04:37,140
Maktaqameng tua-i qanruqu’urnauraitkut, "Elpeci-ll’ maa-i ayagyuani irniangekuvci-gguq

39
00:04:37,145 --> 00:04:49,055
"Irniarci-gguq mikelnguungalnge’rmi, wall’ pilukuvceńi camek inerququvciu, ’Kitak’ at’ ilavet piqaqatgen qimagaqluki ingluliuteng.’"

40
00:04:49,055 --> 00:04:51,030
Atam-gguq cumikeyagatuut.

41
00:04:51,030 --> 00:05:00,500
Tua-i-gguq maa-i makut maa-i ciulirnemta makut tamana ellangeqarraallermeggni niitellerteng tua-i pikluku tua-i.

42
00:05:04,970 --> 00:05:12,830
Maa-i tua-i tamana umyuaqaqamku qunukelalqa-llu tamana akusrangciqniluki avani

43
00:05:13,445 --> 00:05:19,935
Qitevcuilama-llu qitevtellrit-llu niicuilamki umyuaqluki.

44
00:05:19,935 --> 00:05:32,125
Irniangamegnuk-ll’ aipangamegnuk, aipaput kenekluki pisqessaaqaqluki.

45
00:05:32,825 --> 00:05:36,940
Uiput cumikluki, allaliuqsaunata-llu.

46
00:05:36,940 --> 00:05:44,870
Uimta-llu nalluatni arnaurlulriani wangkuta ayagallerkartuyarrluta

47
00:05:44,870 --> 00:05:50,200
Kiituani-gguq taum uimta pikenrilkiinek qingangaqluta-gguq.

48
00:05:50,200 --> 00:06:01,380
Imkut maaten tamaani ellangeqarraallemteńi qanrutaqamegtekut ikiu͡kacagarluku ca ikuggluku qanrutnauraitkut.

49
00:06:01,385 --> 00:06:07,500
Tangvagluta-ll’ piaqatkut waten umyuarteqsaaqnaurtukut wangkuta niicugnilriani:

50
00:06:07,500 --> 00:06:18,080
"Aling ik’um-am cunaw’ nallunrilkiikut. Tangellrukiikut." Tuar tang nallunritkacagarluta ilumun tangellruluta pilaqaitkut.

51
00:06:19,255 --> 00:06:31,910
Cunaw’ tamakut qanruciyupialriit ircaqurteng cairluku ellait atullmeggnek assirluki yuk agesqelluku qanruturlularyaaqellinikaitkut.

52
00:06:31,910 --> 00:06:39,900
Irniau͡rluput-llu waten makut irniaqsagutaqamteki angurrluk’ tua-i agutevkenaki

53
00:06:39,900 --> 00:06:43,850
Tass’uqluki-ll’ enenun allanun ceńirtaaruqu’ur[pek’naki].

54
00:06:43,850 --> 00:06:46,270
Atam-gguq asriurturlurniartut.

55
00:06:46,275 --> 00:06:51,085
Ikiurlullrat man’a arrsaurlullerput ilalqerluku-gguq atam.

56
00:06:51,085 --> 00:06:59,520
Aanaulriami wani enem nayurtiini, una-wa-gguq aatavut ayagalria pikangengnaqluta

57
00:06:59,520 --> 00:07:06,870
Pitarra’urlui-gguq tekitaqan quyatekluki ciuniurluki arnaulriani.

58
00:07:07,630 --> 00:07:17,130
Wall’ akirrarmek unangekan qenngevkenata wangkuta arnani taqmakegciyugluta, wall’ camek cap’akiqegciyugluta

59
00:07:17,135 --> 00:07:22,795
Aturaqegciamta-gguq tua-i pikarciaritnek maa-i nangerngiimta.

60
00:07:23,030 --> 00:07:34,300
Tamakut-gguq navguutekait taum aipamteńun tamakut unangkengarait, uirlumta unangkengarait.

61
00:07:34,740 --> 00:07:40,220
Munarulluki-gguq munarcallrani tauna aipa’urlurput uqiskirluki.

62
00:07:40,225 --> 00:07:43,980
Tamakut tamaa-i anglatekevkenaki-gguq.

63
00:07:43,980 --> 00:07:47,380
Akingutaurlui tegulerulluta ayagpek’nata.

64
00:07:47,385 --> 00:07:54,545
Avani-ll’ ayainanemteńi canun akusrarrnarqelrianun tekiskumta wall’ mer’aluta wall’ canun

65
00:07:55,320 --> 00:08:05,220
Inerqurluta tua-i tamalkuitnek tamakunek aarnarqelrianek, irniamta-ll’ takuatni tuaten ayuqesqevkenata. Alerquaciqaput-gguq.

66
00:08:05,225 --> 00:08:17,245
Cunaw’ imna anguyagteńun ayagangaqameng tan’gaurlurugaungameng-ll’ irniapuk tua-i umyuaq una navgurluku yuungaqluta mer’ayullermegteggun maaggun.

67
00:08:17,980 --> 00:08:26,280
Tua-i tuaten tau͡gaam ilalqerpek’nani yuk yuurluqili mat’um nalliini.

68
00:08:26,305 --> 00:08:37,635
Tamana-llu tamaa-i akerrneqlugutek’lallrat, akusrangkumta-gguq tamakut angayuqamta qanrutestemta ciulirnemta qanrutaqamegtekut

69
00:08:37,635 --> 00:08:42,065
Akusrangkumta-gguq camek elpek’ngaarulluta

70
00:08:42,065 --> 00:08:51,625
Qanrutestevut cumikenrirluku alerquastevut, elluarrluta yuusqelluta aviranaunata ilamta akuliitni

71
00:08:52,160 --> 00:08:57,000
Tau͡gaam-gguq assirluta tangniqluta enemteńi aqumluta.

72
00:08:57,005 --> 00:09:01,840
Enevut-gguq uitanqegcinaqniartuq.

73
00:09:01,840 --> 00:09:11,660
Allaneruaraam-llu nanikualriim itervikekakut uitanqegcivkangnaqluku, im’uvkenata akusrartevkenata yuukumta.

74
00:09:11,835 --> 00:09:22,685
Tua-i tuaten qanraqata piyugyaaqengramta amta-llu tua-i iliini canun tekitengaqluta tua-i

75
00:09:23,515 --> 00:09:27,535
Assiryugyaaqellerput man’a ukatairluku.

76
00:09:27,921 --> 00:09:41,543
Makut-llu maa-i waten makutgun qanruciarkanek kepqengata ayagyuat makut wani kinguqliput maa-i mat’um nalliini yuut amlleriameng

77
00:09:41,769 --> 00:09:48,069
Alerquatmek niicungata, tamana tang tua-i capqerqelaqeka.

78
00:09:48,281 --> 00:09:57,170
Angliriluta tua-i waten niicugniarkauyaaqekput qanruyutiit elluarrluku

79
00:09:57,186 --> 00:10:08,019
Imkut ak’a ayagnengellruyaaqngata ggun KYUK-kun qanelriit, imkut arnat-llu alerquagiluteng.

80
00:10:08,028 --> 00:10:19,528
Tamakut-llu tamaa-i arnat uingit tuar caunrilkellermegteggun ciisqurrilitaqluki tamaaggun

81
00:10:19,539 --> 00:10:25,995
Ayuqenrilngurnek-llu irniangeksaunata, uirlurput-wa una nakmiillarput.

82
00:10:26,451 --> 00:10:35,196
Aipamta-gguq tau͡gaam tamakunek irniarinek irniarluta, canek allatarnek ilayuunaki.

83
00:10:35,207 --> 00:10:37,796
Tangniqpiarluteng-gguq.

84
00:10:38,309 --> 00:10:43,064
Aren ayuqniarluryaaqnaurtua, aling arenqiapaa-ll’.

85
00:10:43,415 --> 00:10:50,882
Waniw’ tua-i nallumteńi-ll’ tua-i tayima tua-i qingircetnayukluta.

86
00:10:50,899 --> 00:10:58,310
Ayagyuarluta-ll’ qingircetlerkaq tua-i alingnaqkacagarluni, mikelngurmek alairillerpuk.

87
00:10:58,311 --> 00:11:03,844
Atailnguut tallurnaqkacagarluteng-gguq. Inerquutngullruyaaqluni.

88
00:11:03,852 --> 00:11:10,263
Maa-i tamatuullinilria akusrangllerkaatnek qanlallrat imkut au͡gkut ciuliamta.

89
00:11:11,148 --> 00:11:22,747
Tamana tamaa-i alerquuterpaksaaqekiit maa-i makut tua-i Kass’at maa-i assipiat. Aling niitniqpiat. Ungaqtarnaqpiat Kass’at.

90
00:11:23,694 --> 00:11:35,450
Tangvaqamta tangercetaanek-llu tangvagaqamta canek-llu au͡gkut inerciigalnguut arnat-llu kap’urluraqaceteng qaillurayak elli’irrnaurtut.

91
00:11:35,466 --> 00:11:41,688
Unaqsaqerrluteng camek tua-i tuar tang eyautairtelalriit wangni.

92
00:11:41,950 --> 00:11:50,861
Cam im’ inerciigalnguum tekiskateng tua-i piningnaqluteng pisciigaciiqnganateng.

93
00:11:50,877 --> 00:11:59,599
Inerquutnek makut wani assiitellriit atuqsaileng’erpeciki ayagyuani.

94
00:12:00,503 --> 00:12:04,420
Maligqurassiyaagpek’naki Kass’at makut pisqutait

95
00:12:04,425 --> 00:12:12,458
Canek tua-i makut puyurtull’e’rnek-llu canek pinglarniitki iqugglugningqeńilaitkit tamakut.

96
00:12:12,470 --> 00:12:14,392
Tamakut atuqsailengraata.

97
00:12:14,407 --> 00:12:17,707
Waten tau͡gaam yuuqallerput tang tua-i ikgetlinilria.

98
00:12:17,721 --> 00:12:27,710
Una wani ayagyuallerput, ellangellerput canimelngat’laryaaqellria, amta-ll’ waten pinialiluta carpagciigaliluta.

99
00:12:27,721 --> 00:12:34,643
Taumek mulngakluci tuaten tamakut assiiterrlainaat maligtevkenaki.

100
00:12:34,645 --> 00:12:43,334
Cavvliurluci yuungnaqluci akingengnaqluci pikuvci tengruluci quyanarqekaca’arciquci.

101
00:12:43,350 --> 00:12:51,328
But, use your money for yourselves, your houses, to help you with what you need.

102
00:12:52,011 --> 00:13:01,900
Wiinga-ll’ tua-i waniwa qitevvneq-llu nalluamku, qaill’ ucuryagutakevkenaku atuyuilamku tua-i.

103
00:13:02,914 --> 00:13:14,292
Pisqeqapigtaqatnga tau͡gaam ik’um-ll’ aiparma maliklua camek, maligglua camek tua-i tegutaqlua una-kiq qaill’ tunllerkaa nalluk’acagaamku.

104
00:13:14,430 --> 00:13:20,641
Quyanaqkacagarluni tua-i quyaaqlua nallucimnek uitanqegcilua uitalaama.

105
00:13:21,141 --> 00:13:29,252
Imkut tua-i carrarmek qanlaata tangvak’ngapuk, tayim’ amlleriyaaqellilriit-llu qanelpuk.

106
00:13:30,046 --> 00:13:37,268
Waten-qaa pitakumegnuk amlleriksaitut tayima qanrumallerpuk ava-i?

107
00:13:37,474 --> 00:13:38,596
Tua-i?

108
00:13:38,605 --> 00:13:41,738
Tua-i waten pitayugyaaqelrianga.


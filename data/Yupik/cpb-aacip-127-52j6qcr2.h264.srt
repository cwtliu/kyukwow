1
00:00:00,000 --> 00:00:04,785
Aipangellruunga taumek, aipangellrulliniunga. 

2
00:00:05,285 --> 00:00:26,730
Tuai-ll taum pianga 'kitak tuai itra, aturaten ukut itrauciiqanka waniku.'  Kiani, uani Kegg'ukarmiut kiaqliitni uitaluta Kelliqucirmiuni-gguq wani. 

3
00:00:26,982 --> 00:00:43,550
Aren, tua-i-llu itrarlua unuakuarmi yuut makut upalliniata kaminiarturayuitellratni ellakun saanilutullratni kenillerteggun. 

4
00:00:43,790 --> 00:01:04,891
Aren, tua-i itrarlua.  Tua-i yuut makut tuai tangvagqatnga tuai cukarikanirlua ulurluki piaqlua.  Aren tuai itrama tuai kiiryuama-llu wayarlua.  Taukut-llu ciunerma qaill pinrilatnga. 

5
00:01:05,135 --> 00:01:18,820
Wayarlua tuai.  Aanamall imum qaill pinrilan camek-llu qanrutevken'ii.  Wayarlua qavarniama tuai tayim qavallinilua. 

6
00:01:19,130 --> 00:01:28,883
Cunaug tuai tuaten aipanguciqall nallumanalluku.  Kiituan utertulluta kingunemtenun tekitukut. 

7
00:01:29,120 --> 00:01:47,141
Cunauwagguq waniwa pitsaqutmek tauna angun ciullegyugciurluni.  Tua-i takarnirlua.  Tua-i tuaten tuai nallunrillruaqa. 

8
00:01:47,370 --> 00:02:03,290
Tua-i, uingqerruciqa nalluluku tuai yuulua.  Atam tuai uksuarumainanrani, uqtaqutullratni ingkut ellangvillrenka Sevv'arnermiut. 

9
00:02:03,490 --> 00:02:24,660
Tuani-qaa yuurtellruuten?  Ai, Sevv'arnirmiuni yuurtellrunritua.  Upnerkami-gguq Isrimiuni wani upnerkillerni May-aami yuurtellruunga.  Aatakuyartuan-llu-gguq kayangutellriartangqerrluni taun yuurtelqa.  

10
00:02:24,950 --> 00:02:30,111
Nateqsigta tauna Isrimiu, Isrimiut Sevv'arnermiut natiitni?

11
00:02:30,266 --> 00:02:42,531
Ketiitni camani.  Ingriik-qaa tangeqsaitagken? Tanglaragka. Ingriik ketiigni.  Ingriik ingkuk ketiigni Qipnermiut aqikliigketa.  

12
00:02:42,671 --> 00:02:52,445
Nunaullruut-qaa taukut wall'u-qaa uksui... Nunarpauluteng nunauluteng enet amllerrluteng nevulget enet upnerkissuutait. 

13
00:02:52,490 --> 00:02:59,638
Ukaqliitwa cali Nuuteqerrmiut cali enet'arluteng qasgingqerraqluteng.

14
00:02:59,787 --> 00:03:07,800
Yaaqliitwa call ingkut Sevv'arnermiunek nutaan yulget Qikertaarmiut call yugyapiarluteng. 

15
00:03:08,099 --> 00:03:14,726
Canimeluulluteng tuai.  Qimugtet-llu nepliralriit alaitaqluteng. 

16
00:03:15,107 --> 00:03:25,700
Yuut-llu tarritellriit alaitaqluteng.  Aren, canimelutqapiggluteng taukut upnerkillrit. 

17
00:03:25,960 --> 00:03:37,100
Wanitaug imkut nauvillrenka wii ukaqliitnun Isrimiunun-gguq wavet upnerkitullruut.  Isrimiuni

18
00:03:37,530 --> 00:03:54,500
Aren-qia-paall upnerkiluteng.  Makut-wa tang avatiitni ircinraruugaat.  Uurcartangnaurtuqlu nunanun-llugg waniug tekitarkaurrluni uurcaq taun tamarluni.  

19
00:03:54,713 --> 00:04:12,619
Tamaqerrtelluku-llu maaken caniatnek ikamrat makut qavciinguluteng-llu tayim ketmurrluteng.  Ketmurqaarluteng yuut taukut nunat ukut upnerkilriit ciungatni piurluteng tamakut ircinraat. 

20
00:04:13,076 --> 00:04:31,732
Ciungatni tuai piurluteng.  Ikamrat makut ketmurqaarluteng, kelutmurrnaurtut ikamrait-wa kavirpak.  Imaqaarluteng unguvalrianek. 

21
00:04:31,876 --> 00:04:45,160
Tua-i-ll atakuqerrluku tayima tuai ikamrat imkut maavet tuai ingriik tungiignun ayagaqluteng. 

22
00:04:46,590 --> 00:04:56,170
Atakuqerluku nutaan uurcartangluni waken nunanek kingunelegmek upnerkilrianek. 

23
00:04:56,715 --> 00:05:05,218
Tuai-llu qasgitangqellruuq elatemteggun egguun qasegpagmek qasegpaagayagarmek. 

24
00:05:05,350 --> 00:05:14,785
Ap'aurlurput una Avngum-gguq una atii tailuni qasgim kepneranun pikavet aqumqerrluni 

25
00:05:15,094 --> 00:05:21,127
un'a uurcaq tagelria ukavet tuai aturpauqurrluku.  

26
00:05:21,490 --> 00:05:30,036
Wangkuta-aug tua-i naseknagni tan'gaurluut-llu unglumakevvut ungluluuku niicugnikvut.

27
00:05:30,472 --> 00:05:41,650
Aren, kiituani-tang yuarutii-llu elitarput.  Waten tang atuutullrulria tauna uurcaq tangvaurluku. 

28
00:05:42,000 --> 00:06:07,740
Uurcaaraiyaayarraa Aiyiyaa, Aiyiyaa Tan'guaravluarrlug'aat.  Issurissur issurissur Maklaassiiyaayagg'aa Aaiyiyaa, Aiyiyaa Tan'guaravluarrlug'aat.

29
00:06:07,910 --> 00:06:30,160
Tua-i elicingqapiggluku wangkuta niicugnistaini.  Uurcam-llu imum tekicami urenkelluku ciuqerraanun nangercami.  Negcikcuaraminek, negcikcuarani wavet kapuarrluku qanemciluni.

30
00:06:30,940 --> 00:06:38,900
Aqvalgir, aqvalgirarkanek, aqvalgirarkat qanrulluki.  Tua-i aren

31
00:06:39,170 --> 00:06:55,360
Imkut ircinraat ciungatni pillret amllertatait ikamrat unuaquaqan ketmurrnaurtut.  Amllertacirkait cunaug tuai ciungatni maniurluki tamakut. 

32
00:06:56,530 --> 00:07:07,350
Iling, tua-i amllertatait imkut ketmurtellret unuaquaqan aqvalgirluteng tayim ayaganaurtut.  Aren, uksuuluku. 

33
00:07:08,270 --> 00:07:15,056
Upnerkilriit imkut egkuiruqaqnaurtut natermun-llu ciptaqluteng. 

34
00:07:15,108 --> 00:07:28,100
Unguvalrianek egkurpallraat qaugkut upnerkissuutet enet egkuit unguvalrianek muirluteng natermun ciptaqluteng. 

35
00:07:28,540 --> 00:07:38,120
Aren-qia-pakar, tuaten tuai angullrenka augkut ayuqellruut.  Kitek uitaqaqaa kenriutelliniuq-am una. 

36
00:07:38,190 --> 00:08:09,670
Ukut tutgarma irniari cali iluperanka.  Pangall'am yuin alqaat, Nuraar-wa pi-wa Qussauyaq-wa, Arnaquq-wa, Dick-aaq-wa ugnaug kinguqlikacagiit Nanugaq.  Ii-i

37
00:08:10,320 --> 00:08:27,201
Uyangqulriim-wa cal' irniari talliman, arvinerkaatnek evai aqsangluni.  Miisaam-wa cali irniari pingayun. 

38
00:08:27,670 --> 00:08:43,890
Ciulluum-wa call irniara ugg atauciq kinguqlirkai irnicuaruurluteng nuringarmeng an'urluteng.  Tallimaurcaaqluteng taukut nuringarmeng anellret.

39
00:08:44,360 --> 00:08:51,217
Kinguqlirkai uum Ciulluum yuan.  Tua-i 

40
00:08:51,890 --> 00:09:05,320
Ingkut-wa cali Kuigilngurmi Akat'am irniari cali ingkut iluperanka.  Atam alqaat maantuq.  

41
00:09:08,980 --> 00:09:25,660
Tung'ii-wa tayim cali Cevv'arnermi cali ukurisngaluuni.  Taugaam tailartuq angayuqaagminun. 

42
00:09:30,550 --> 00:09:54,820
Alaitelallruut ak'a avani nallevni.  Nallemni amllellruut angalkut.  Kitak tamakunek wani qanemcitqerkut.  Waten niitelartukut maa-i wani assilriit-gguq angalkuut assiitellriit-llu angalkuut.  Piciatun pilliunga wiinga nallunritaten elpet kitak qanemciqaa tamakunek. II-i

43
00:09:55,050 --> 00:10:12,065
Ilait maaten im angalkut murilkenganka tamakut ilait makut yuut qinuciakaqluki. Tuquqatalriit-ll ilait qinuciaraaqluteng angalkugmek taumek qinuciaracirluteng. 

44
00:10:12,385 --> 00:10:23,873
Tuquqatalriit ilait tuaten tuatnaaqluteng taumun tuaten piniluteng.  Qinurciaraaqluteng. 

45
00:10:24,349 --> 00:10:34,530
Ilait taugken makut angalkuuniyaaqengraiceteng watqapik camek qanernaaraunateng angalkuugaqluteng. 

46
00:10:34,760 --> 00:10:45,262
Makutun yuunginaarartun ayuqaqluteng qaill qanernaunateng.  Tua-i taugaam tamakunek avulluguutengqelallruut. 

47
00:10:45,930 --> 00:10:54,140
Tangerrluku ilungarluan wiinga-llu angalkurtellrulrianga.  Tang.

48
00:10:54,400 --> 00:11:10,420
Angalkurtellrulrianga qavamkun.  Tua-i maaten tang-im ellangua.  Qanemcitnaamken.  Yuilqumi ellangua waten kiirarma aqumgalrianga nunam qaingani. 

49
00:11:10,780 --> 00:11:18,693
Maaten tang caqalriamek niicama ukatmun takuyartua amig una.

50
00:11:19,080 --> 00:11:27,820
Talliq-wa tang man, tallirpilernek nuna man tua-i agturturluku agiirtellria. 

51
00:11:27,990 --> 00:11:34,156
Umyuarteqaartua, aling aren assilriarunripagta tanem man'a. 

52
00:11:35,106 --> 00:11:56,720
Ayumian tekipailganga yaaqsig'aan piicaglua qavamni camani atanermun ikayuusqellua.  Man'a-llu agiirtellria tekiteqatarteka wiinga ingluliurutkaanek neqanaitnilua.  Nallunritnilua. 

53
00:11:57,010 --> 00:12:10,290
Ayuqiikun ingluliurutkaitnilua.  Piniliisqellua taugaam.  Pinimek cikiisqellua mat'um tung'iinun.  

54
00:12:19,296 --> 00:12:38,030
Tekitellerkamnek qungvangama taqngama uitua.  Waten cetungqallemni irugma akunliigni uluaqa una ulurpaller. 

55
00:12:38,588 --> 00:12:54,600
Qaill taun tailarta?  Amtall wii yuilqumllua. Teguqerluku.  Teguqaamku tangraqa maa-i tuai tekiteqatallinikiinga. 

56
00:12:54,784 --> 00:13:13,190
Atam tua-i caunqegcaqka. Tua-i caungamku maa-i tua-i tekiteqaataanga waten wavet ciisqumigglua uluaq waten epuakun tegukeka inglugtun. 

57
00:13:13,860 --> 00:13:22,522
Tuani piicag'aarlua uitellruunga ayuqucimtun ayuqevkenii tua-i pinirngan'ii-llu. 

58
00:13:24,339 --> 00:13:38,730
Tua-lli-wa tua-i maavet unatet elliata waten tallirpilerneret, wavet uluaq tua-i waten piqerluku elliikeka. 

59
00:13:39,052 --> 00:13:52,606
Tua-lli-wa tua-i qiagyigtellria qelempagluall wii.  Tua-i qiagyigtellria.  Atam qiagyigquraqerluni nunamun kapuartell. 

60
00:13:53,100 --> 00:14:03,060
Call'im qalriuciiyaarluni.  Tuar caviyaaqlu qalrialria.  Tayima tua-i qungagarrluni. 

61
00:14:03,281 --> 00:14:16,582
Aren takuyarqa tallir im tayima.  Aren umyuarteqaartua unaug uluaq nunamun kapusngalria egkuaminun puukaumaluuni. 

62
00:14:16,904 --> 00:14:34,490
Aren, waniwaq cullmerciaqa augna.  Taugaam kilirngacaaqaqa.  Maaten tang im tua-i makcama man'a avateka kiartaqa.  Aren unatet makut maani avatemni petgalriit. 

63
00:14:34,866 --> 00:14:59,240
Cavkenateng petgalriit qeckaraqluteng.  Malirqeraaluki tuai cakiteraqluki kiituan uitangut.  Uitangata qupurrluki piciatun egqaqluki.  Makut yuarat piciatun egtaqluki quyungqavkarpeknaki.

64
00:14:59,780 --> 00:15:17,104
Tua-i nutaan caarkaicukaama nangerrlua uluaqa taun qelkarrluku.  Uterqurlua tuai yaani Kuigilngurmi.  Uterrqurlua. 

65
00:15:18,674 --> 00:15:42,430
Qavangurtulangellruunga tuaten tua tamakunek ayuqenrilngurnek uumun imumun Segg'amun, Segg'ar una.  Segg'am waten piyaaqellruangua. Alingnaqvaall usuuq tang, taangiqluni.

66
00:15:42,615 --> 00:15:45,769
Usuuq tang yuungcariqernaamken. 

67
00:15:46,384 --> 00:15:55,160
Ingna-gguq, ingna-gguq tang yaai Ayaginaar yuungcarallra man'a tekiskii.  

68
00:15:55,320 --> 00:16:08,940
Yuungcariqernaamken.  Eruurqavet ervuqaarqavet ervuqalaryartuten unaken taryumek eruutan avuqerluku. 

69
00:16:09,310 --> 00:16:17,210
Tua-i-gguq elliin-llu caa im yuungcararkaq ilaaqluku yuungcaraqeciqa. 

70
00:16:17,830 --> 00:16:21,850
Tautun Ayaginaartun.

71
00:16:22,410 --> 00:16:37,900
Tua-i tamana umyuama pinrilaku. Piaqa wavet canritniluku waten quurang'erma.  Canritniluku waten quurang'erma.  Tuaten wii piiyuumiitnilua. 

72
00:16:38,590 --> 00:16:46,060
Qavanguqevkalangellruuq tua-i tauna engelekluku ciuniunritelqa. 

73
00:16:46,458 --> 00:16:56,870
Aa, tuani tua-i tayima tua-i qavanguqenrirluku.  Tuaten taugaam qavangurturaqlua canek tamakunek. 

74
00:16:57,168 --> 00:17:02,350
Uterrlua tua-i tekillua. 

75
00:17:02,857 --> 00:17:20,910
Aren, maaten tang tuani kiartua taukut unatet kepraarluki.  Tuani tua-i upnerkaryarturtuq.  Alussistuallruluteng-llu waniug yaaqsigpeknani Alussistuallrat.

76
00:17:21,694 --> 00:17:33,180
Nuna man qaingna urullinilria tua-i.  Nanvat-llu makut urugaqluki.  Taugaam cikuit urumaksaunateng. 

77
00:17:33,840 --> 00:17:42,218
Makut-llu kuiget miiqaqtaangelliniluteng akulait.  Tua-i kiarrlua. 

78
00:17:42,363 --> 00:18:03,120
Nunam qainga tuaten ayuqluku.  Uterrlua tua-i tekicama tua-i enetenun itrama.  Qavauciqa nallunriqerrluku tua-i tupagyarturlua uigarrlua.  Tua-i uigarcama tua-i ateurluata imum qailpiciranga qanrulluku.

79
00:18:06,116 --> 00:18:29,240
Qavangurturnilua augumek tua-i tuaten ayuqelriamek.  Waniwa tua-i qavanguqa augna piciukan qelluqurciqnilua upnerqarpak ellam ayuqucianek.  Tua-i waten-am qanruskilaku engelii tekitevkenaku. 

80
00:18:29,810 --> 00:18:41,663
Tua-ill kelluqurlua tua-i imumi-llu avani pelatekiulallrat-qaa nallullruan Kuigilnguum painga pelatekalilallra. 

81
00:18:42,013 --> 00:18:48,444
Tengmiarsuunkut kiingan anguqallruanka.  Nangenruluteng pingatellruut ellait.  Yaa, 

82
00:18:49,244 --> 00:19:09,107
Una wani ukalirnera Kuigulnguum pelatekat ungani amllepiatullruut uaqlirni.  Waniug cali kiaqliitni cali pelatekarugaat.  Agnall call akiqlirnek ikna pelatekartangqerraqluni pelatekrugarnek. 

83
00:19:10,733 --> 00:19:39,147
Anelraquutullratni painganun Kuigilnguum.  Aren qiapakar.  Tua-i tuaten tua-i.  Anelrarluta tua-i ikani akilirnermi uitaluta wangkuta yugyagluteng.  Ilurarukall Avamarnaan-llu elaqliqlunuk.  Canritellrani tamani cayaugnaitellrani. 

84
00:19:39,567 --> 00:19:56,875
Atam tua-i uitaqainanemteni unaken tua-i unguvalriartaqengluteng. Itgayagikenka-am ukut qaqingnaqluki tuai-i itgayaagiarkanka augkut nayiit amiit. 

85
00:19:57,105 --> 00:20:11,600
Atam piinanemteni yuk cakem amig ikireskii.  Pelatekangqertukut imumek tungupagmek tanqiucirluku qatellriamek qukaakun.

86
00:20:12,172 --> 00:20:27,039
Tua-i tuaten ayuqukut.  Qanertuq iterluni pamai yuk pam tunumni Qayum atiin canritlermini. 

87
00:20:27,268 --> 00:20:42,450
Tuall atrat una pia, Acill'aq pia.  Iluracung tang ikegkut ullakarki.  Tuai-gguq atatang elliin iluminek pivakaami ullanrilkai. 

88
00:20:43,112 --> 00:21:00,922
Tuall piunga wii,  'cat imkut'.  Aren qanertuq, 'tauna-gguq Seg'aq yuunrirtuq.'  Aren, qaillun tua-i pivkenani.  Qaillun pivkenani tamani. 

89
00:21:01,300 --> 00:21:16,480
Aren piunga, 'Qaillun un pia?'  Tuai-gguq-wam antelallni antellerminiu tua-i yuunrilria.  Qecingarcami. 

90
00:21:17,253 --> 00:21:32,101
Aren qia, tua-ill tayiima tua-i qerarlutek maliklutek.  Qeraagnek caliyuumiircama calianka pegluki an'ngama nunam qainga kiartaqa.

91
00:21:32,250 --> 00:21:53,590
Imna qavangulqa uksuq umyuaqluku.  Tua-i tekitqapiarluku tua-i tauna yug arulaillinilria.  Unaug kuik cali miqaqtaarluni makuk cenak miiqaqtaarlutek pilriik.  

92
00:21:53,885 --> 00:21:58,700
Aren, tua-i qavangulqa im tekitkacagarluku. 

93
00:21:58,987 --> 00:22:07,320
Aren, tuani tua-i alingepiallruunga.  Alingellruunga-wa.

94
00:22:22,250 --> 00:22:31,100
Aren, tua-i waniug tuaten ayuqellruunga.  Avai tuaten qanemcitamken. 

95
00:22:35,670 --> 00:22:43,610
Kitek, kitek makut wani assilriit qanernailnguut angalkuut canek calilallruat?

96
00:22:44,017 --> 00:23:01,430
Yugnek tuunriskenglallruut assirivkaraqluki. Naulluulrianek-llu tuunriskengaqameng assirivkaraqluki camek iquaraunaki assirivkaraqluki cayugnairutell'uki.

97
00:23:01,749 --> 00:23:35,250
Wani-llu qasgimi tuunriaqameng imkut umyuarrlulriit yuk tauna pillrulliniaqatgu angalkut ilait camek-wa catailnguq man teguarkamek-llu catailnguq.  Waten tuai talliteng piqerrluki cayuurata cayuuqerarkailnguut-wa camek.  Cayuurata angalkut iliit taklainanermini makqetaraqluni.  

98
00:23:35,630 --> 00:23:44,176
Tua-i-gguq tauna taum naulluulriim naulluuvkartii. 

99
00:23:44,850 --> 00:23:52,890
Tua-i qaillun meciirviinateng uitalallruut tuaten pikngait. 

100
00:23:53,180 --> 00:23:59,286
Makqetaalalriit tamakut meciirviinateng uitalallrulliniut. 

101
00:23:59,524 --> 00:24:08,680
Qaillun-llu pillrunritniluku qanerviinateng.  Tua-i tuaten

102
00:24:08,809 --> 00:24:25,980
Tuaten tua-i yuut amlleret cali qinuciaratullruut. Ilaita angalkut makut qanernaarailnguut tuunritaqamegteki-llu augariilluki tuavet naivvluki  umyuarrlilriamun angalkugmun. 

103
00:24:26,192 --> 00:24:30,172
Tuaten tua-i ayuqellruut. 

104
00:24:30,620 --> 00:24:54,650
Paivvluki ellaitnun tunluki nalluatgun-llu wall'u maaggun tua-i nauggun tangrumanrilngurkun tua-i ellaita tua-i atungaqluku tamana tuaten umyuarrlullerteng. Ellaita tua-i... ellaitnun tut'aqluni umyuarrlullrat. 

105
00:24:55,240 --> 00:25:08,676
Tuaten ayuqellruut.  Tua-i qaqilluki-llu nallunritenrilkenka ilait tua-i taugaam waten tua-i niigartetullruanka. 

106
00:25:12,170 --> 00:25:30,560
Ellangyugallerpeni imumi tayima arcaqerrluku una erneq tekilluku qanruyun neq'akngan cali, cali umyuarpeni mistuluni uitalria qanrutkeqerr'u.  

107
00:25:30,949 --> 00:25:39,190
Qanruyutet niitelalten imumi avani nasaurlullraullerpeni ciuliarpenek. 

108
00:25:39,270 --> 00:25:43,520
Atam avani tang ciuqvaarni

109
00:25:47,039 --> 00:25:55,970
qalarucestemta imkut qalarutetullrukaitkut tuartang nunulriit. 

110
00:25:56,570 --> 00:26:11,391
Wangkurlumta niicugninaurtukut pekviirulluta aqumluta kiiryungluta-llu.  Unateput-llu mecungengluteng. Pek'arviirulluta qanrutaqakut

111
00:26:11,870 --> 00:26:30,340
Waten imum aanama pitullruanga 'kitak qanrucestevnek niiskuvet qanrucestevet qanra tangvakiu taqvianun.  Tuaten-llu pinalengraaten uluurteksaunaku taqvianun qanra tangvalaqiu.  

112
00:26:32,920 --> 00:26:48,730
Tua-i alerquasteka call aturluku tuatnalallruunga. Nunurngalengraaten tangvaurqiu qanrakun.  Taqkaten taugaam nutaan ulurluku. 

113
00:26:49,130 --> 00:27:00,690
Tuatnalallruunga.  Ilumun tuatnatulleq yuk qanruyucillminek nalluyaguciiyuitelliiniuq. 

114
00:27:00,768 --> 00:27:18,805
Maa-i pekviirulluta niicugnilallruukut taqkacagaakut taugaam taum qanrucilriim nutaan tua-i nangerrluta tua-i unitaqluku.  Taqeq'apiariikut taugaam.  

115
00:27:19,042 --> 00:27:30,900
Unilluku nangertaqluta tua-i taqaqaakut taugaam.  Nunurnganata niicugninauput nekanaqnganateng nunurnganateng.

116
00:27:31,020 --> 00:27:52,952
Pinaurtut.  Aren maa-i tang ayuqucirtuutellrita ilait tekitaqamki elitaqlaqenka.  Elitaqaqluku ca tamalkuan elitaqaartaqluku imna qanerturalriit qanrutekvakalallrita ilait. 

117
00:27:53,079 --> 00:27:56,673
Caugat tamakut wani iliat qanruyutet?

118
00:27:56,913 --> 00:28:18,362
Pulengtaarturluteng-llu qanrutlallruitkut. Imna qanruyutellerteng egmirrluku cali pulenglluku cali qanrutkaqluku. 

119
00:28:19,050 --> 00:28:26,710
Aren, tua-i ilumun piciulriamek qanlallrulliniut augkut ciuqliit yuut.

120
00:28:27,110 --> 00:28:42,730
Tua-i taumek cali imna makunek call maa-i waten-llu imkulrianek makunek-wa qaneryariurtet ilaitnek yugnek. 

121
00:28:42,809 --> 00:28:49,930
Augna-llu ciuqliq atuyunairutniluku qanelrianek niitaqama

122
00:28:50,126 --> 00:29:00,296
wall'u augna ciuqliq atuyunairutniluku qanelrianek niitaqama waten umyuarteqlalrianga. 

123
00:29:00,502 --> 00:29:07,977
Umyuaqeqalaqka Jesus-aaq waten qanellra. 

124
00:29:08,747 --> 00:29:21,650
Wiinga waniwa qaneryaraq alerquun piunrirrluku tekitenritua taugaam qaqicarturluku. 

125
00:29:22,567 --> 00:29:32,850
Caraungraan man'a ciuqlirtaq inerquutellrunritaa watqapik taugaam qaqicartullni qanrutkellrua. 

126
00:29:33,780 --> 00:30:08,852
Tua-i umyuaqellagturatuaqa waniwa waten qanellra uum Jesus-aam.  Tua-i waniug.  Waniwa tang waten elliama imkut qanruyutkelallrenka tekitaqamki tua-i yugnek-llu elitaqiaqama imkut qanerturallrit qanrit tua-i elitaqaarnaunka. 

127
00:30:09,452 --> 00:30:21,004
Yuk-llu tauna tuaten qaill ayuqeciqnilallrat tekitaqan tua-i imna qanrutkumalria tua-i neq'aqaaqluku. 

128
00:30:21,242 --> 00:30:28,550
Qaillun ayuqeciqnilallrat.  Tuaten tua-i ayuqelallruut.  

129
00:30:28,750 --> 00:30:40,838
Tuamta-llu waniug qanrusnginanrani qalarusnginanrani-llu yuut iliit nasaurluullgutemta-ll iliit an'ngan awavialar'aa. 

130
00:30:41,490 --> 00:31:04,830
Alingnaqvaatanem augumi, ciin tanem augna an'a.  Niicugniiyuumiilami-wam tua-i avai anllilria. Eliin umyuani assikekni aturturluku yuunaluni. 

131
00:31:05,333 --> 00:31:21,206
Waten qanrutkaqluku.  Assiikekngaa tangerqaku elliinek tangerciqniluku. Tua-i waten pinauraat. 

132
00:31:21,496 --> 00:31:37,460
Aling aren-qiapakar tua-i alerquutet augkut ciuqliit assiilnguunritqapiartut.  Taumek aturtellrit imkut yuut yuunertuluteng-llu yuullrulriit. 

133
00:31:37,815 --> 00:32:02,887
Pekcetaqaceteng-llu enruaraurluit cingquruaqluteng.  Tua-i-gguq enem'egnek yuuluteng.  Wall tegulautengqelallruut-llu tuntunek.  Curuitnek.  Cingqerrunaurtut.  Tuamtell nek'anun uitallerkaanun elliatni enruaraurlui imkut tuar nutgalalriit. 

134
00:32:03,200 --> 00:32:16,440
Tua-i-gguq enem'eggnun ekluteng.  Ili tangerrluku, ug'aani yuum yuuyaraq cupuirluku. Unguvayaraq cupuirluku. 

135
00:32:16,650 --> 00:32:28,270
Ilait-llu-gguq keggutengnaurtut keggukaraangelrianek tamakut pinaurait.  Tuarpiaq-gguq keggutait imarmiucinraat. 

136
00:32:28,356 --> 00:32:39,482
Tua-i-gguq keggukarangelriit.  Tua-i atak wiinga-llu-tuq waniug keggukaranglii keggutairutellrianga tang. 

137
00:32:39,622 --> 00:32:57,140
Keggutairuqaarluteng-qaa tamakunek...Keggutairuqaarluteng tamakunek cimingaqluteng.  Aren, wiingaurluq tang waniug augutun ayayuallemtun ellilrianga. Ilngircetaqlua kegg'uteka una arulangaqan.  

138
00:32:57,314 --> 00:33:38,540
Wani-wa-llam qavcin ukut arulalriit pingayun.  Arulangelriit.  Tua-i man'a-llu qulirneq keggutailnguq. Keggutairutellria atauciq-wa un keggutnguara.  Tuamtall man'a ukalirneq kegg'utairulluni.  Malruk-wa ukuk keggutek.  Man'a-llu atlirnek kan'aug kanani atauciq keggun.  Ukut-wa qavcir'aan waniwa uatiini.  Akiataugken man'a atlirneq man'a tua-i ilangarteksailnguaqtarluteng. 

139
00:33:38,640 --> 00:34:06,360
Tamakut-qaa yuunertullret avai qanelriaten cingqurruaqluteng enrit.  Yuut-qaa yuunialallruut aknirqelluteng wall'uq...Yuuniarayuunateng akngirngalngermeng yuuniarayuunateng. 

140
00:34:06,470 --> 00:34:19,320
Elliaqaceteng-llu tua-i mengqullagangnaurtut.  Tua-i-gguq enem'eggnun ekluteng iquit yuullermeggnek. 

141
00:34:19,500 --> 00:34:54,398
Aren-qia wangkuta-tall augna maurlurlurput akleng tua-i upakatarlutall pekcetaaqatni curuanek tuntumek teggulaucirluku.  Tua-i tuatnalalria tua-i ayaulluku-llu kevekluku uitallerkaanun tuamtell elliatni acia maqaqluku.  Tua-i call enruaraurlui tuai cingqerr'uluteng tuai enemegnun-gguq ekluteng.  Alingnaqvaa.

142
00:34:54,670 --> 00:35:26,530
Tauna tua-i qanemcitlallruakut cali taum Maurlumta ayuqucillminek.  Uingyaaqellruuq-gguq taumek angutet iliitnek angalkugmek-llu-gguq aprumaluni. Uini-gguq tauna tua-i murilkellrunritaa. Tua-i canianun-llu-gguq inarcuunani.  Itraqan-llu-gguq unugmi unitaqluku.

143
00:35:27,130 --> 00:35:58,736
Tua-i caqerluku taum tua-i uingan unitellinikii.  Nuliqsugyaaqengermiu-gguq uniteqatarluku uptellria. Tua-i unitellran kinguani.  Keggani keggai qakmani. Cakcaarmiunek-qaa niitetuten?  Qaluyaat ukatiitni.  Cakcaarmiunek.  Ingrit ukatmun iquitni. 

144
00:35:58,866 --> 00:36:26,931
Atam tuani tua-i uinguangyaaqellinilria uinguangyaaqluni.  Allam augum tekilluku angutem.  Angutem-gguq assipiam Alaskam iluani ayuqailnguum.  Iirren, tua-i elliin-llu assikngamiu ingluliurluku yuk tauna nukalpiaq assilria. 

145
00:36:27,191 --> 00:36:42,863
Akleng, maaten-gguq tang imna caqerrluku tua-i.  Caqerluni-am payugtelliniluni.  Payugtarkani-gguq amlleraata qantat atliat tegumiaqaqaa.  Makut-wa-gguq qalliqluteng wavet.

146
00:36:43,133 --> 00:37:06,846
Tua-i igcecaaqevkenaki-gguq tuai payugtaquq.  Tua-ll nugluni tua-i qantaqestaitnun aruqutqerr'aarluki aqumluni utaqalgiraarluni anluni.  Anluni tua-i-gguq am caqerluni tuatnaraarluni an'uq tuarpiaq-gguq ca imna tan'qigpapiaq. 

147
00:37:07,830 --> 00:37:13,100
Iralirluni tan'qigcenani cakneq. 

148
00:37:13,300 --> 00:37:20,770
Maaten-gguq tang qasgim amiiganek caqirrluni ukatmun piqertuq.  

149
00:37:20,770 --> 00:37:20,851


150
00:37:20,851 --> 00:37:32,956
Aqvaqatarniluku-gguq taum aipaqlallran qanrutlallrua. Aqvaqatar..aqvaniararniluku. 

151
00:37:33,244 --> 00:37:57,040
Kana-gguq kan'a uatiit cikuyuitaa tuai uksurpak nengla qangqungraan.  Aren, qaiyaa, qayaqegtaar-wa kan'a culungqaqalria.  Yuag kan'a.  Tangerqaani-llu anguarutni nalugluku arulaarrluku taisqelluku. 

152
00:37:57,478 --> 00:38:17,318
Tua-i-guur'am kiingan ellakeqerluku tua-i aqvelria tua-i aciini-gguq tuar tutcungaqamiu tutelaaqii aqvaqullermini.  Tua-ill waniug tekitniararluku pamaken kingunranek nepa pamna aaralria. 

153
00:38:18,798 --> 00:38:33,280
Aren-qia ayuqucini-gguq-um caleryiin ellangartuq qetqallaallinilria tuai qetqalliimi waniug qetqallallinil. 

154
00:38:33,750 --> 00:38:48,827
Maaten-gguq im qayaq neqaqaamiu wavet tangerqeryaaqa yaavet. Tauna-gguq ciquilqun nuuqacuayaaqerluku waniug qetqallallrullinilria qayar im tayima. 

155
00:38:49,160 --> 00:39:05,280
Aren, tua-i catailan nutaan nangerrluni ellani man evcugluku.  Piraarlun nunat pikavet tangllinii yuk pikna eniita elatini. 

156
00:39:05,459 --> 00:39:23,495
Tua-i nutaan tag'uraallinilria.  Aren, tagnginanermini tua-i-gguq at'atang imkut qantat tegumiallni neqangkiliki.  Aren imkuskiq qantarugaat tegumiallrenka natmun tayim piniartat. 

157
00:39:23,730 --> 00:39:49,200
Aren, maaten-gguq tua-i yuk tauna tekitevkenaku qasgim elatiinek taun qayaq tangellruamiu tam'avet ellillruyukluki qantat ullagluki.  Yuum taum pia, "waqaa natmun ayagcit?  Tai tai."   "Uitaqaa, qantat imkut paqteqataranka."

158
00:39:49,375 --> 00:40:07,910
Aren, tekicaaqaagguq tauna tangerrvillni qayamek qantartaunani man qasgim elatii.  Aren, avatiit-gguq man'a elaqvaq kiarrluku cat paugkut tung'uuralriit tuai pavani keluqvani elaqvani. 

159
00:40:08,130 --> 00:40:17,973
Maanten-gguq atatang imkut ullagluki pii qantat imkut tegumiaqellri.  Nerkuamek-llu-gguq imaunateng. 

160
00:40:18,240 --> 00:40:28,985
Aren, tuai-ggur'am avuqiliki naangata taugaam tuai taqluni.  Egtellrullinikai-gguq-am tua-i yauvanun.  

161
00:40:29,105 --> 00:40:45,920
Aren, tuai-gguq taun nutaan yug ullagluku tua-i itrulluku.  Itrucaamiu tuai, itrucaku taukut enem yuan cik'arutellniluku tauna im nasaurlurluq. 

162
00:40:46,318 --> 00:40:51,930
Qaillun pilria cikuilnguum tungiinun aqvaquryaaqucianek?

163
00:40:52,699 --> 00:41:03,270
Qayam-gguq-wa augum taisqengani nuluraani anguarutni kevegluku atraqercaaqellrulria. 

164
00:41:03,914 --> 00:41:25,000
Tam'aani-llu-gguq tang tua-i caqatarluni kepuriqaatarluni-llu napani qagna napalian anlaryaaqellrulria.  Anenaurtuq-gguq kepurarugaat ukut ak'a taqellrullinilriit.  Iterquriluni-gguq taugken.  

165
00:41:25,180 --> 00:41:37,820
Tuamta-llu-gguq taukunek canek ciqluarcesqengatni elagyamun anaurtuq-gguq ak'a tauna imkunek pisqutaitnek imangelliniaqelria. 

166
00:41:38,120 --> 00:41:51,610
Cunawa-gguq tuai taum tekitaartiin.  Imiraqluki tuai aqvawailgaki taukut pisqutait enem yuin. 

167
00:41:55,194 --> 00:42:26,811
Apqalliinikiit tua-i.  Atam ukut-wani tuunritqataqallinikiit qasgimi.  Tuani-gguq taum apqiita En'ariissuutem tuunritlermini-gguq qanrutkellrua, 'akleng-gguq tuarpiaq-gguq waniug nasaurluum um acia avelngaat nuniit.  Uugnaraat.  

168
00:42:27,143 --> 00:42:43,462
Tua-i-gguq tumyaraulria naken iluvaqtaallrit taum angutem tumyaraulria.  Acia-gguq tua-i imna tuaten ayuqluni. Tauna taum nasaurluum acia. 

169
00:42:43,568 --> 00:43:16,784
Aren, tua-i-gguq tauna nasaurluq inartaquq.  Tua-ll inangqaluuni qelemngaluni-llu uitaqainanermini ellakegtaarnimek mat'umek narteqertelluuni tauna tuai pugluni amigkun.  Amingqetullratni-gguq igcaranek kalvagyaranek.  Tuai-gguq tailuni tauna imna nasaurluq angulallrukii taum nukalpiam. 

170
00:43:17,154 --> 00:44:17,181
Aren tuai, nutaan tuai qasgimi iluani tuunritqatartiin taum inuguagnek malrugnek angutnguaqelriignek qasgilluteng qasgillinilriit. Tuai-gguq taum tuunricestiin tuunricestii tauna arnaruamek ayagcecillruuq.  Taum tungiinun iluvaqtaartiin.  Ayagcecillruuq.  Tauna-llu-gguq nasaurluq taumek angutnguamek taun iluvaqtaalria iluircirluku. Taum nasaurluum nuuniintelluku taun angutnguaq.  Tuai qaill taum angutem ullangermiu tekisngairulluku.  Taum iluiqani angutguam inuguam.

171
00:44:17,727 --> 00:44:38,454
Tuaten tuai atam nutaan taunaurluq imna maurlurlurput assiriyartullinilria tuaten tuai taum tuunricestellmi kinguani.  Assiriluni tuai qaillun ayuqsugnairulluni tuai ayuqellinilria. 

172
00:44:39,139 --> 00:44:49,600
Aren, tua-llu.  Tua-i assiri, assiri...


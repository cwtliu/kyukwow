1
00:00:17,610 --> 00:00:23,070
Tau͡gamtellu ayuqenrilamta wangkuta cugni

2
00:00:24,112 --> 00:00:39,037
Ayuqenrilamta qanellrak taukuk iliin, cuum iliin tau͡ga-i imutun tangenrilngurcetun niitellrunrilngurcetun-llu ayuqluku tau͡ga piarkaulliniluku.

3
00:00:40,997 --> 00:00:47,822
Tau͡gaten-am tauna qanruteknauraak tau͡gaten ayuqelria.

4
00:00:48,103 --> 00:00:55,728
Ingna-gguq tekilluku Cuungaituq una, Cug’ungaituq.

5
00:00:56,472 --> 00:01:07,984
Tau͡gken imna qaneryarartek cali maligtaqustii tamana murilkeqapiggluku, murilkellini[va]gaqluku tamaani qaygim iluanelnguum.

6
00:01:08,460 --> 00:01:20,660
Qaneryarameng maligtaqustii, maligtaqusteqapiaraat waten ak’arrarnun anerteqerciqniluku.

7
00:01:21,367 --> 00:01:30,367
Imumeng anernera uyungekanilriatun ayuqeciqniluku maligtaqulluni tauna pikan

8
00:01:30,461 --> 00:01:38,436
Ilamineng-llu acivarciyuunani, ilamineng-llu waten upussakiyuunani.

9
00:01:38,542 --> 00:01:49,842
Ayuqluki ayagyugarungraata mik’lengraata ayuqluki tau͡ga pisqeńauraat tau͡gaten cuk tauna taukuk qanelriit.

10
00:02:14,511 --> 00:02:26,386
Tamarmeng taukut qanrut’lallruatnga, wiinga-gguq yurrluvakarlua, irnianek-llu-gguq akitekam iqukliqaarluku

11
00:02:26,905 --> 00:02:31,905
Ayuquciqa nasperturluku uniciiqaanga uima.

12
00:02:32,762 --> 00:02:44,599
Tuamtell’ cali, cali angutet, angun-gguq cali inerciigapakarluni

13
00:02:44,837 --> 00:02:59,037
Tua-i cali tuaten irnianek cali akini iqukliqaarluku unitelarait qanrucunaipakalriit.

14
00:03:00,881 --> 00:03:06,806
Tua-i-ll’ sagtengluteng uingesciigaliluteng.

15
00:03:06,825 --> 00:03:12,862
Tuamtell’ cali angun nulirturciigaliluni nallunriatni yuut.

16
00:03:36,300 --> 00:03:49,850
Niitlalriakut-llu canek makunek neqkamteńek, qang’a-llu arnani wangkuta mingqaamteńek aturall’erkanek, kia-gguq piusngaitaakut.

17
00:03:49,857 --> 00:03:52,319
Wangkutnek-gguq pingnaqciqaput.

18
00:03:52,557 --> 00:04:05,220
Tua-i tauna irniarput tuaten assiicukan, niicunricukan-llu, tua-i iqlutuuyukan, kia qagkut piusngailngataakut.

19
00:04:05,320 --> 00:04:10,432
Wangkuta wangkutnek tau͡gaam pingnaqluku piciqerput.

20
00:04:12,683 --> 00:04:20,320
Tua-i-gguq una tan’gaurluq, au͡gkut yuut qaneryaraqekiit Yupiit.

21
00:04:20,583 --> 00:04:24,358
Tan’gaurluq-gguq una cimiryuumauq.

22
00:04:25,014 --> 00:04:31,039
Yuucini-gguq quinagyagutarkaugaa.

23
00:04:32,720 --> 00:04:40,720
Una-gguq, tauna-llu tua-i arcaqerluku alikelqa tamaani tua-i murilkengamki qaneryarat.

24
00:04:41,214 --> 00:04:52,014
Una-gguq tau͡gken arnaq tuaten ayuqekuni caperrnarqenruuq cimillerkaa yuucini, piciryarani.

25
00:04:52,046 --> 00:04:58,483
Iciw’ tamaaken kanaken ayagluku cimircetengnaqenrilkumteggu.

26
00:04:59,708 --> 00:05:14,046
Cimiryaaqeciqaa-gguq waten iciw’ au͡gani wangkutnek uingyuitellemteńi, uingyuitellermeggni.

27
00:05:14,734 --> 00:05:25,571
Cimiryaaqeciqaa-gguq uum waten-llu ukurriskuni ak’anivekanku-gguq ayuqucivialuni ataam teguciqaa.

28
00:05:26,059 --> 00:05:37,109
Tuatelluku arnani wangkuta ayagmek tua-i ellicangnaqluta-llu ayuqucirtungnaqluta-llu pitullinikaitkut.

29
00:06:00,828 --> 00:06:12,316
Tua-llu wangkuta maa-i tuaten niicunrilengraan, taangamek-llu niicunrilengraan tua-i piqa’aqluku.

30
00:06:13,029 --> 00:06:21,779
Taangarniluku-llu cellangengraan uumik’ngartevkenaku tangellrani.

31
00:06:23,623 --> 00:06:35,948
Tau͡gaam kenkellerput nasvaumaluku. Nallunricetengnaqluku kenkellerput iciw’ aanaulriani kenkellerput.

32
00:06:36,292 --> 00:06:46,317
Cali taangiqnginanrani uumikualuku pivkenaku.

33
00:06:46,673 --> 00:06:56,598
Cali enemteńi tamaani uitaluni avaqliqnginanemteńi tuaten piyukan qimagavkenaku.

34
00:06:57,792 --> 00:07:05,267
Alingnarqengnaqluni-ll’ piyaaqeciqngatuq, ingluturtailkuni pingaituq.

35
00:07:09,448 --> 00:07:20,798
Cali taangiqellran kinguani assinrilngurmek-llu iciw’ tamaani-llu enemi pingraan, wiinga-wa ayuquciqaqa.

36
00:07:21,517 --> 00:07:32,967
Qimanritengnaqluku, unitenritengnaqluku. Iciw’ alikenruaqa kingumni qaill’ pillerkaa.

37
00:07:34,599 --> 00:07:42,599
Naliak-llu cumilnguluni uniskumteńi kiirrarmi-llu tamaani pikuni, naliak-ll’ cumilnguciquq.

38
00:07:42,606 --> 00:07:49,118
Qang’a-llu-qaa caskumek tegulluni ellminek akngirtengnaqluni-ll’ piciquq.

39
00:08:12,206 --> 00:08:25,519
Cali tuaten unuaquani tauna irniaqa taangiqellrukan, unuaquani qarulluku, egmian-llu nunurpek’naku.

40
00:08:27,181 --> 00:08:39,581
Qarulluku imucetun pilallemtun camek quyacetaarluku apluku-llu, apluku caqatallranek-llu. Tauna kiingan.

41
00:08:39,938 --> 00:08:48,300
Taangiqellra akwaugaq, qenqerrartellrukan-llu qenqertellra-ll’ ciumek alairtevkenaku.

42
00:08:49,088 --> 00:08:58,263
Wiinga-llu alingellrukuma tua tamakut puggerqevkenaki, tau͡gaam qarulluku.

43
00:08:58,732 --> 00:09:05,107
Qanerlalriit-llu maa-i, tangerrlaqenka-llu wii hangover-arluteng, yuussugluteng.

44
00:09:05,351 --> 00:09:09,926
Naliak-ll’ yuussuinanermini qenqercukaarngatuq.

45
00:09:10,857 --> 00:09:24,645
Tuatnanriqan tau͡gaam anglaningkan, cangkan, qanenqegcangluni-llu pikan, tuani-w’ tua-i hangover-aallermini-ll’ qanenqegcanrilngatuq.

46
00:09:26,283 --> 00:09:35,445
Qanenqegcarluni-llu pingkan nutaan neryuniunrillrani-llu

47
00:09:35,583 --> 00:09:43,208
Nutaan akwaugarpaimainanrani-llu qang’a-llu-qaa nutaan taumek qanrulluku.

48
00:09:43,414 --> 00:09:48,614
Nunurpek’naku-llu qanenqegcaaraulluku tau͡gaam.

49
00:09:48,683 --> 00:10:00,933
Qaillun elpet alingellren, qaillun-llu unitellerkaanek alingellren nalqigulluku, nalqigutepiggluku nunuavkenaku.

50
00:10:02,990 --> 00:10:09,215
Naliak tuani umyuarniurciquq cakneq.

51
00:10:10,071 --> 00:10:16,846
Umyuarniurluni. Kenekniluku-llu, kenkellren-llu nasvagluku.

52
00:10:41,015 --> 00:10:48,302
Alerqutulqaakut imna yuussuun elegcimun pitukiit. Nallunrilngatan. (Yaa.)

53
00:10:48,315 --> 00:10:55,890
Yuussuun tamana imarpiqukumta tegumiaqesqelluku unitaayuunaku.

54
00:10:55,909 --> 00:11:03,771
Natmun ayagaqamta nascarturaqamta-llu unitevkenaku, ayaruqluku tau͡gaam pisqelluku.

55
00:11:03,959 --> 00:11:17,959
Tau͡ga tamaa-i tamana picurlagarkaq tamatum-wa tamatum elegciim tau͡gaten ang’aqluku piaqamiu tamatum tau͡gaam pivkaraqaa.

56
00:11:18,053 --> 00:11:30,416
Caqerluni ataataka, aatama atii nascartulliuq imkunun qertulrianun etgalirralrianun.

57
00:11:31,128 --> 00:11:42,416
Pikani-am, pikani-am nassesngainanrani tamana atam tegumiaqluku, imkut ustelliniluteng.

58
00:11:42,704 --> 00:11:53,879
Tau͡ga piata, ellii-llu pian, piami-wa tau͡gaten ikakaata wanigg’ piqataata, piata-wa elegcini piluku.

59
00:11:53,898 --> 00:11:58,873
Taumun agaqalliniluni, mermun, mermun-wa pivkenani.

60
00:11:59,229 --> 00:12:06,542
Cali wii tamatum cali anirtulqaanga malrurqugnek.

61
00:12:06,554 --> 00:12:11,779
Elegciim tau͡ga tamaa-i alerqutii tamana, alerquutii.

62
00:12:11,794 --> 00:12:21,544
Aipaan camna ekqatallemni ussullua elegciim cali tamatum cali qelulqaanga.

63
00:12:22,400 --> 00:12:39,425
Cali pektellemni cikuillrulleq tumekluku, tumekluku tegumiaqenrilkumku tamana tau͡gani qanikcaqallrani kiskuma egmian tam’ igcartua.

64
00:12:39,475 --> 00:12:50,125
Tamatum cali tau͡ga-i tamaa-i alerquutii tamana. Waten tau͡ga piluku kic’itellrunritaanga.

65
00:13:16,424 --> 00:13:26,824
Aki una quyurarrluni piaqan assirturiartuq tau͡gani-w’ quyungqaqallrani

66
00:13:26,925 --> 00:13:37,975
Cakaminun atu’urkaminun, culukurkanun, qang’a-ll’ angyarkanun quyungqaqallrani yuum ikayuutekuniu tunkuniu.

67
00:13:38,487 --> 00:13:53,424
Taumeng-am wanigga maa-i, maa-i-wa waten yuk akiliqluni piaqan akim tau͡ga-i iliin taum ayimlluku piyuria watua.

68
00:13:53,899 --> 00:14:07,437
Uumeng wanigga yuk akingluni piaqami, piaqami-wa tangvak’nganka keggani man’a-wa kemnillrat arcaqaruuq.

69
00:14:07,800 --> 00:14:23,987
Iqluggun tamana tau͡gaten cakamineng pikuni aturarkani tamaaggun aturluku, cali ayagaluni pilegnun tamaavet cali catmun aturluku.

70
00:14:24,249 --> 00:14:29,787
Iliini picurlautekluku piaqluku-wa.

71
00:14:55,474 --> 00:15:09,324
Uumeng wanigga qanelriit tau͡ga ukuk wanigga pikairutkunilukek qanrutulqaitkut qavankuk qessa-llu.

72
00:15:09,537 --> 00:15:10,912
Taukuk tau͡ga.

73
00:15:11,124 --> 00:15:17,487
Tau͡ga-gguq yuum taukuk tau͡ga cakairutkek.

74
00:15:17,950 --> 00:15:31,800
Tau͡gaam una qaneryaraq elisngaluku [tuka]luggluni pilria man’a pikegtaq maligngaluku pilria yuk

75
00:15:32,087 --> 00:15:40,524
Wii-llu tau͡gaten-wa pilriit tamakut tangvatullrenka cakaituravakallrunritut.

76
00:15:40,862 --> 00:15:50,612
Cali pitqayuluteng pillruut, tamana-wa alerquun assilria atuamegteggu.

77
00:15:50,850 --> 00:15:53,737
Civunra catangqeqeryugluni.

78
00:15:53,800 --> 00:16:07,012
Wangkuta cillangellemteńi qaqimeng mat’umeng pillrunrilamta tau͡gaam pitakun-wa pitamteggun tau͡ga cangengnaqtullruamta

79
00:16:07,274 --> 00:16:15,224
Tau͡ga tau͡gaten qanrutulqaitkut piculuta catqayuluta pisqelluta.

80
00:16:15,412 --> 00:16:31,687
Tamaa-i tamakut qanruquralqaitkut tamatum cakaituranricaram tungiikun yuulria pitqayuluni picuitevkenani yuullruuq.

81
00:16:55,212 --> 00:17:06,062
Kina imna camek pingnatulria, arcaqerluni-llu taangamek pingnatulria, qang’a-llu-qaa mat’umek melullermek pingnatulria

82
00:17:07,450 --> 00:17:14,787
Camek ukvelirluni, ikayurcirluni piarkaungatuq wangni.

83
00:17:16,712 --> 00:17:22,637
Ukveritqapiarluni yuk ping’e’rmi kayungqerrngaituq.

84
00:17:24,862 --> 00:17:34,700
Aipaagnek ukverluten. Agayuvik, agayuviim piciryaraa ukvekluku.

85
00:17:35,049 --> 00:17:47,312
Ukvekesciigalkuvgu-llu agayuviim piciryaraa, Yupiit qantuut agayuviim alerquutain cangalqenrilkaitnek.

86
00:17:47,724 --> 00:17:54,612
Yupiit qaneryarait ukvekluki agayuviim piciryarai piyunrilkuvki.

87
00:17:54,887 --> 00:18:02,862
Yupiim qaneryaraa ukvekluku, atungnaqluku, cali niitengnaqluku.

88
00:18:03,750 --> 00:18:17,675
Cangalliurngaituq Yup’ik iciw’ ak’allaurteqalria apeskani yuum ayuqucirtuutmek ciunerkamek apeskani.

89
00:18:17,687 --> 00:18:25,412
Wangni quyaciquq cakneq. Cakneq taumek apeskani quyaciquq wangni.

90
00:18:26,224 --> 00:18:35,824
Wii maa-i calinring’e’rma-llu yuut ap’artaqatnga cakneq qamaken ircaqumnek quyalua pitacimtun.

91
00:18:35,937 --> 00:18:48,824
Qaneryararrarmek Yup’igtarrarmek waniwa arnangiaraurcama arcaqerlua imkut Yup’igtaat tuarpiaq kayuriluteng wangnun taiguq.

92
00:18:49,512 --> 00:18:54,537
Tua-i-wa cangallrunritliniata mat’umi agayuviim qaneryaraani.

93
00:18:54,674 --> 00:19:04,962
Tua-i cakneq kayuqapiggluteng, assiqapiggluteng-llu wangni qaneryaraulliniut au͡gkut Yupiit qaneryarait, alerquutait.

94
00:19:30,424 --> 00:19:41,524
Qanrutellruaqamki pilaranka, "Kenekngamci ukanirpak wii taangangnaqellrunritua nanikuasqenrilamci."

95
00:19:41,737 --> 00:19:47,399
Tangerrlaata-llu ilameggnek taangiqellrianek-llu angayuqaalegnek.

96
00:19:47,412 --> 00:19:55,962
Kusguryugluteng-llu itrutlaata nerucugluki-llu. Mom-ii-gguq daddy-llu taangiquq.

97
00:19:56,412 --> 00:20:03,349
Tua-i takumcuyullratnek cakneq quyatullruunga cakneq ilumnek.

98
00:20:04,887 --> 00:20:16,287
Tua-i qanrutlaqenka tamatumek tuaten: "Kenekngamci wii nanikuavkangnaqluci anglicallrunritamci.

99
00:20:17,200 --> 00:20:33,737
"Akinaurlua-llu elpeci kenkepigglua tuaten taangamek tamatumek pisqumanritlemnek umyuaqlua pinritengnaqaqluci pici."

100
00:20:33,800 --> 00:20:36,600
Tua-i taumek tuaten qanrutlaranka.

101
00:20:59,600 --> 00:21:05,400
Watua maa-i arcaqerluteng caperrnarivsiartut waten:

102
00:21:06,549 --> 00:21:16,900
Wangkuta Yup’igni, Kass’am-llu piciryaraan akuliigni qukaani tuarpiaq maku’urluut

103
00:21:17,012 --> 00:21:23,562
Wiinga waniwa tutgara’urluunka ukut tua-i akuliigni tuar uitalriit.

104
00:21:24,249 --> 00:21:34,999
Pingraan tau͡gaam tua-i, nani maani-llu qitevterrlainarluteng-llu maa-i tutgara’urluput, wiinga-w’ tutgara’urluunka pingut.

105
00:21:35,612 --> 00:21:43,225
Tua-i puqigtacirramtun nani maani qanrusnguaqangnaqa’artaqluki pilaryaaqanka.

106
00:21:43,449 --> 00:21:52,487
Tuarpiaq niicugniyuumiilnguut-llu pilkiagaqluteng, qang’a-llu-qaa piciunrilkelkialuki tuaten cali pilkiagaqluteng.

107
00:21:52,799 --> 00:21:59,224
Tau͡gaam tua-i pingraata tuaten pingnaqaqluki pinarqelliniut.

108
00:21:59,924 --> 00:22:07,712
Cali tuaten arcaqalriamek niicunritniluku tuatequanarqenritliniuq.

109
00:22:08,062 --> 00:22:17,324
Niitenrilengraan cam iliini umyuarniurciquq qaruqurteḿinek uumek.

110
00:22:17,374 --> 00:22:22,824
Keneksukluni cam iliini umyuarteqciquq, umyuarteqciqliniuq.

111
00:22:23,199 --> 00:22:36,474
Wiinga tua-i imkut anglillemni kenkenricuklua umyuarteqlallrulrianga tamakut tuaten qanrutestenka.

112
00:22:37,950 --> 00:22:42,075
Cunawa keneklua qanrutlallrullinikiitnga.

113
00:22:42,087 --> 00:22:48,437
Tamana tua-i naspertukluku tua-i maa-i qanrutengnaqu’urlaranka.

114
00:23:13,949 --> 00:23:22,937
Maa-i mat’um nalliini cali makunek ayagyuamteńek ellmeggnek pilriit amlleriut ayagyuaput makut.

115
00:23:23,000 --> 00:23:28,362
Tua-i ellmeggnek piluteng, anernerteng kep’aqluku ellmeggnek.

116
00:23:28,662 --> 00:23:34,887
Wall’u callualuteng tuquutaqluteng, ilateng piunriraluki.

117
00:23:35,312 --> 00:23:47,937
Tua-i ilumun ayagyuaq una, ayagyuaqegtaar una ellminek pillra qununarqelaryaaquq cakneq.

118
00:23:48,512 --> 00:23:54,850
Tua-i tayima makut ayagyuaput, yugni ayuqenritukut.

119
00:23:54,862 --> 00:24:11,187
Ilaita angayuqrita-llu eq’ukluki wall’u tamana atutussiyaagniluku pivakarqaceteng man’a unguvallerkarteng cup’gut’laraat unguvayuumiirulluteng.

120
00:24:11,724 --> 00:24:28,362
Tua-i-llu yuk waten tamatumek atutuluni ellmini assiirulluni ellminek, uitacurlallni naspqerturluku tua-i ellminek tayima anerneni kep’laryaaqaa.

121
00:24:28,574 --> 00:24:36,662
Tau͡gaam ellminek kep’ngermiu allamun assilriamun ellangengaituq.

122
00:24:36,700 --> 00:24:44,687
Tau͡gaam assiilngurmi ellmi nunakiuraminun ellangeciquq. Pinrilngaunani-llu.

123
00:24:44,849 --> 00:25:01,137
Kitak’ tang wangkuta angayuqrulriani irniaput tua-i pitungraata anagulluki apqiitnek pitukessiyaagpek’naki, pitukluki eq’uyagutevkenaki-llu, tau͡gaam qarutmek.

124
00:25:01,662 --> 00:25:06,737
Qarutmek tau͡gaam inerquagurangnauput.

125
00:25:07,075 --> 00:25:18,687
Arenqiatuq maa-i mat’um nalliini piciryaraqliutaa ayagyuam tamarmi tua-i, ayagyuanrilnge’rmi-llu tua-i atutuluku.

126
00:25:45,562 --> 00:25:53,000
Makut-wa tang avatiitni ircenrrarugaat, uurcartangnaurtuq-llu.

127
00:25:53,099 --> 00:25:57,612
Nunanun-llu waniw’ tekitarkaurrluni uurcaq taun’ tamarluni.

128
00:25:57,787 --> 00:26:06,899
Tamaqertelluku-llu maaken caniatnek, ikamrat makut qavciunguluteng-llu tayim’ ketmurrluteng.

129
00:26:07,675 --> 00:26:16,175
Ketmurqaarluteng yuut taukut nunat ukut up’nerkilriit ciungatni piurluteng tamakut ircenrraat.

130
00:26:16,425 --> 00:26:19,612
Ciunatni tua-i piurluteng.

131
00:26:24,887 --> 00:26:34,625
Ikamrat makut ketmurqaarluteng kelutmurrnaurtut. Ikamrait-wa kavirpak imaqaarluteng unguvalrianek.

132
00:26:35,537 --> 00:26:46,987
Tua-i-ll’ atakuqerluku tayima tua-i ikamrat imkut maani tua-i ingrik tungiignun tayim’ ayagaqluteng.

133
00:27:12,787 --> 00:27:21,437
Atakuqerluku nutaan uurcartangluni waken nunanek kingunelegmek up’nerkilriani.

134
00:27:22,762 --> 00:27:30,762
Tua-i-llu qasgitangqellruuq elatemteggun qasgigpagmek, qasgigpaarayagarmek.

135
00:27:31,537 --> 00:27:41,274
Ap’a’urlurput una Elngum-gguq una atii tailuni qasgim kepneranun pikavet aqumqerluni.

136
00:27:41,349 --> 00:27:47,074
Un’a uurcaq tagelria ukavet tua-i aturpauqurluku.

137
00:27:47,424 --> 00:27:56,049
Wangkuta-w’ tua-i naseknagni tan’gaurluut-llu unglumakevut ungluluku niicugnikvut.

138
00:27:56,600 --> 00:28:01,099
Aren, kiituani tang yuarutii-llu elitarput.

139
00:28:01,537 --> 00:28:08,150
Waten tang atutullrulria tauna uurcaq tangvaurluku:

140
00:28:08,487 --> 00:28:20,562
"Uurca-raya-yarra-iya, aa-iya tan’guaravluarrlugaat

141
00:28:20,749 --> 00:28:28,299
"Issur-issur-issur-issur, makla-ssiya-yarra-iya

142
00:28:28,425 --> 00:28:34,087
"Aa-iya, tan’guaravlaarrlugaat."

143
00:28:34,125 --> 00:28:39,062
Tua-i elicingqapiggluk’ wangkuta niicugnistaini.

144
00:28:41,449 --> 00:28:56,237
Uurcam-ll’ imum tekicami urenkelluku ciuqerranun nang’arcami negcikcuaraminek, negcikcuarani kapuarrluku wavet elliqerluku qanemciluni.

145
00:28:57,100 --> 00:29:02,912
Aqvalgirarkanek, aqvalgirarkat qanrulluki.

146
00:29:03,449 --> 00:29:14,849
Tua-i aren imkut ircenrraat ciungatni pillret amllertatait ikamrat unuaquaqan ketmurrnaurtut.

147
00:29:15,112 --> 00:29:21,475
Amllertacirkait cunaw’ tua-i waniw’ ciungatni maniurluki tamakut.

148
00:29:45,550 --> 00:29:49,037
Angalkurtellrulrianga qavamkun.

149
00:29:50,337 --> 00:29:54,450
Tua-i maaten tang im’ ellangua, qanemcitnaamken.

150
00:29:54,462 --> 00:30:01,362
Yuilqumi ellangua waten kiirrarma aqumgalrianga nunam qaingani.

151
00:30:01,974 --> 00:30:09,224
Maaten tang caqalriamek niicama ukatmun takuyartua, amik una.

152
00:30:09,737 --> 00:30:18,750
Talliq-wa tang man’ tallirpilirneq nuna man’ tua-i waten agturturluku agiirtellria.

153
00:30:19,037 --> 00:30:24,912
Umyuarteqa’artua, "Aling aren, assilriarunripagta tanem man’a."

154
00:30:25,812 --> 00:30:35,587
Ayumian tekipailganga yaaqsiggaan piicaglua qavamni camani.

155
00:30:35,600 --> 00:30:47,400
Atanermun ikayuusqellua, man’a-llu agiirtelria tekiteqatarteka wiinga ingluliurutkaanek eneqanaitnilua nallunritnilua.

156
00:30:47,825 --> 00:30:55,137
Ayuqiikun ingluliurutkaitnilua, piniliisqellua tau͡gaam.

157
00:30:55,712 --> 00:31:01,150
Pinimek cikiisqellua mat’um tungiinun.

158
00:31:24,425 --> 00:31:35,712
Taqngama uitua waten cetungqallemni irugma akuliigni uluaqa un’ ulurpall’er.

159
00:31:36,837 --> 00:31:42,162
Qaill’ taun’ tailarta? Amta-ll’ wii yuilqumllua.

160
00:31:44,037 --> 00:31:46,749
Teguqerluku.

161
00:31:46,962 --> 00:31:52,637
Teguqaamku tangrraqa maa-i tua-i tekiteqatallinikiinga.

162
00:31:53,025 --> 00:31:56,887
Atam tua-i caunqegcaqka.

163
00:31:57,037 --> 00:32:10,437
Tua-i caungamku maa-i tua-i tekiteqataanga waten wavet ciisqumigglua uluaq waten epuakun tegukeka inglugtun.

164
00:32:11,625 --> 00:32:19,537
Tuani piicaggaarlua uitellruunga ayuqucimtun ayuqevkenii tua-i pinirnganii-llu.

165
00:32:22,837 --> 00:32:30,587
Tua-i-llu-wa tua-i maavet unatet elliata waten tallirpilirneret

166
00:32:31,262 --> 00:32:36,562
Wavet uluaq tua-i waten piqerluku ellikeka.

167
00:32:36,800 --> 00:32:45,362
Tua-i ellii-wa tua-i qiaryigtellria. Qelempaglua-ll’ wii qiaryigtellria.

168
00:32:45,374 --> 00:32:50,724
Atam qiaryigquraqerluni nunamun kapuartellria.

169
00:32:51,337 --> 00:33:00,012
 Call’ im’ qalriuciyaarluni, tuar caviyaaq-llu qalrialria tayima tuar qungagarrluni.

170
00:33:00,800 --> 00:33:04,500
Aren, takuya’rqa talliq im’ tayima.

171
00:33:27,687 --> 00:33:37,312
Waten pilaraitkut: wangkuta-gguq maa-i mat’um nalliini cetuun nuugakun, nuuganek umyuangukut.

172
00:33:37,324 --> 00:33:43,262
Umyuarput navkaryukaarluni, iqlutmuqercukaarluta.

173
00:33:43,862 --> 00:33:53,224
Wangkuta ilumun qalarutetullruitkut au͡gkut anguqallemta nekayugnayuksuunata.

174
00:33:53,412 --> 00:33:57,737
Nunupiarnganata-llu qalarutetullruluta.

175
00:33:57,799 --> 00:34:09,212
Tayima ilavci man’a elitaqaa waten qanelqa: qarulluta taangarturalriarunritlemteńi.

176
00:34:10,537 --> 00:34:22,950
Peng’gartevkenata qalarutetullruitkut, umyuarput-llu qaillun nekayugnayukluta-llu piyuunata qalrutetullruitkut nunurnganata.

177
00:34:23,812 --> 00:34:32,600
Tua-i waten nunupiarnganata qalaruqaarluta, waten kingunertetullruat taq’aqamegtekut:

178
00:34:32,912 --> 00:34:44,012
"Yuum-gguq tang kenkekni... qalarucuitaa qaillun ayuqengraan canganarqengraan kenkenrilkeńi qalarucuitaa.

179
00:34:44,050 --> 00:34:52,112
"Yuum-gguq kenkeni qalarutetua waten nunurnganaku, nekayullerkaa-llu umyuaqevkenaku."

180
00:35:17,350 --> 00:35:24,212
Taangaq enurnarluku wiinga ellangellruunga, taangiqellriamek-llu tangeqsaunii.

181
00:35:24,549 --> 00:35:32,662
Tua-i-llu kinguqvaarni aipangvailegma-llu tangaangellruunga taangiq’lalrianek.

182
00:35:33,374 --> 00:35:43,049
Tua-i niiqurluku ayagmek picurlautnguluku taangaq man’a ilumun naulluutmi mat’umi tukninrurtuq maa-i.

183
00:35:43,075 --> 00:35:45,512
Pininrurtuq taangaq man’a.

184
00:35:45,525 --> 00:35:51,262
Cat-llu allat iiinrurrluut cali pininrurrluteng mat’umi naulluutmi.

185
00:35:52,649 --> 00:36:01,837
Maa-i tua-i mat’um nalliini cangerliqvakarluteng maaken ayanrirtut yuut.

186
00:36:02,062 --> 00:36:12,537
Tau͡gaam taangiqluteng, kuingirrlugnek, allanek-llu iinrurrlugnek aturluteng maa-i ayalriit maaken nunamek amlleriut.

187
00:36:12,662 --> 00:36:19,487
Iliini-llu amllerrluteng quyurmeng ayagaqluteng niitaqluki wangkuta.

188
00:36:19,850 --> 00:36:26,599
Ilumun-lli mat’umi taangami tua-i assinrilnguuyaaqvaa atutustaini.

189
00:36:26,724 --> 00:36:31,199
Now, we are discussing alcohol.

190
00:36:31,249 --> 00:36:34,262
Wiinga nutaan quyurteliyanritua.

191
00:36:34,949 --> 00:36:41,074
Quyurteliyartura’arqama maa-i man’a taangaq callularyaaqerput.

192
00:36:41,250 --> 00:36:48,262
Niitellra-llu cali allat wangkuunrilnguut cali callularyaaqaat taangaq man’a.

193
00:36:48,337 --> 00:36:51,687
Arenqiatuq assiilnguungami.

194
00:36:52,612 --> 00:36:58,399
Pegtesciigat’laraa aturyaurtestiin. Tua-i pegtesciiganaku.

195
00:36:58,462 --> 00:37:04,162
Tau͡gaam tua-i pingnaqellriim tayima pegtarkauyaaqaa.

196
00:37:04,174 --> 00:37:09,474
Atunritengnaqestiin-llu atunrirarkauyaaqluku.

197
00:37:32,399 --> 00:37:42,849
Atam wiinga tua-i avani ella iqukluku qantullratni, anguanka au͡gkut ella iqukluku qantulriit

198
00:37:43,924 --> 00:37:51,999
Tamana-wa tua-i ak’a yaaqvani piitnaq qanrutketullrat, qanrutkelartai angullruanka tua-i.

199
00:37:52,387 --> 00:38:03,662
Tua-ll’ tang ataucim tang au͡g’um qanellra tua-i tang waniwa umyuaqelgurikeka tang tua-i.

200
00:38:03,674 --> 00:38:12,274
Tua-i-ll’ umyuaqelguriamku ella tang tua-i una aaryaguskeka iqukvanerrlugqurainarnayukluku.

201
00:38:12,537 --> 00:38:19,850
Kiima-llu pinritliniluku. Tua-i ilaita aaryagutaat una ella.

202
00:38:21,324 --> 00:38:36,262
Tua-i tamaani atam maaten murilkessagutua angukara’urluut arnassagaat ilait waten ciisqugni ayaperlukek piyuayaurrluteng, ilait tau͡gken piyuananrirluteng.

203
00:38:36,574 --> 00:38:40,612
Arnassagangqetullratni angukara’urlungqerrluteng-llu.

204
00:38:41,337 --> 00:38:47,924
Ilait tegularluki qasgimek anulluki maqilallruut.

205
00:38:48,087 --> 00:38:52,687
Taqngameng-llu cali itrulluki piyunanrilriit tamakut.

206
00:38:54,137 --> 00:39:00,887
Tua-ll’ ella iqukluki qanllermeggni waten ilait qanellruut:

207
00:39:00,900 --> 00:39:12,700
"Tamaa-i-gguq tamakut ak’allaunqurrit tamatum tua-i ellam aciani, tamatum niitetullemta aciani yuullret,"

208
00:39:12,737 --> 00:39:22,300
Tamakut taukut ak’allaunqurrit qanertut, "Yuk-gguq yuunertuqeryaaqaquq. Tamana-gguq aipiringaitaa."

209
00:39:22,399 --> 00:39:25,899
Tua-i cali waten qanertut:

210
00:39:26,012 --> 00:39:34,762
"Atam-gguq tamaani," ella iqukluku qantullratni tamaani ciuqvani,

211
00:39:34,787 --> 00:39:38,924
"Atam-gguq ilait makut nukalpiat,"

212
00:39:39,999 --> 00:39:48,474
Waten qasgimi ellangyullerminek-llu qanelria tauna angukara’urluq un’gani caniqami qanelria niilluku

213
00:39:48,524 --> 00:39:56,562
Ilii-gguq tau͡gaam maktaqellria, "Aa, amci-llu-qaa piyuan tungenqegturanemteńi."

214
00:39:56,649 --> 00:40:00,749
Cunawa-gguq tamaa-i tamatum pistekameng mallgillrani.

215
00:40:00,849 --> 00:40:10,187
Yuut-gguq iciw’ ilacingllermeggni-gguq cunawa. Ilaciqanricuitut-gguq yuut.

216
00:40:12,774 --> 00:40:19,012
Anucimirqecetaarumallerkameng-wa tua-i tamatum piciqiangaqateng mallgikateng.

217
00:40:43,137 --> 00:40:51,924
Tua-ll’ tamaani, tamaa-i tamatum nalliini, wiinga-ll’ tua-i tamakut erenret tanglallruanka.

218
00:40:51,937 --> 00:40:56,137
Tuar tang uksumi ataucimi pillrulriit.

219
00:40:56,287 --> 00:41:07,499
Ernertangyaurtellruuq, waten erenrillermi kinguani qavaggun ernertangyarani kiatvaarrluku negrem tua-i tungiikun.

220
00:41:07,512 --> 00:41:10,662
Ernekegtaarnek unuurrluni.

221
00:41:10,712 --> 00:41:18,999
Tua-i qanlartut ilait tamakut angutet erneruaryaurrniluku. Camek iquliqsaunaku.

222
00:41:19,212 --> 00:41:27,499
Tua-llam cat iliitni akusrarrluta tua-i naanguarluta tua-i tan’geriluni tua-i.

223
00:41:29,775 --> 00:41:35,387
Enemun tua-i, anglicartekellregma enekenrilkiignun iterlua.

224
00:41:35,537 --> 00:41:40,187
Tua-i-ll’ itqanemkun arnaq au͡gna iterluni kingumkun.

225
00:41:40,199 --> 00:41:46,437
Tua-ll’ itrami kanani aqumvailegmi qanertuq, "Tua-i-am keggna ernertanglliniuq."

226
00:41:46,550 --> 00:41:54,750
Tua-ll’ tauna tamatum enem yuin angukara’urluat angukara’urluq qanertuq

227
00:41:54,874 --> 00:42:04,774
"Ella-gguq una piarkaurtaqami yun’i-gguq nalluyurcivkayuitai. Tau͡gaam-gguq atam elpegcilirraatui."

228
00:42:05,599 --> 00:42:19,325
Atam-gguq tamaa-i elpegcilirai tua-i tamana aturarkani. Ellangcautekani pinariata tua-i elliin yun’i tangerrluki makut nunami yuulriit tangerrluki tua-i pinariata.

229
00:42:19,349 --> 00:42:24,924
Atam-gguq tamaa-i nasvagaa ellaitnun tua-i tamaa-i tamaaggun piarkaurrluki.

230
00:42:25,174 --> 00:42:39,999
Tua-ll’ qanertuq, "Atam-gguq yuut neryuniuryaaqniartut. Atam-gguq neryuniuryaaqvimeggnek neryuniunrirniartut, neryuniulriartairulluni-llu.

231
00:42:40,199 --> 00:42:45,824
"Atam-llu-gguq ella iqukluku qanelriamek niitnanrirniartut."

232
00:42:45,837 --> 00:42:51,375
Tua-i maa-i tamana taum qanellra tua-i nall’aringaarput.

233
00:42:51,499 --> 00:42:58,188
Cali-llu-gguq atam qanikcangqerrnanrirniartuq.

234
00:42:58,399 --> 00:43:02,499
Wagg’uq ata ataucimun ellimangkuniu.

235
00:43:02,511 --> 00:43:06,377
Tua-i taum qanellra waniwa tua-i umyuaqelguriaqa.

236
00:43:06,388 --> 00:43:09,355
Tua-i ella una aaryagutaqa.

237
00:43:09,366 --> 00:43:12,833
Wiinga ellam uum catacia nalluyaaqaqa.

238
00:43:37,755 --> 00:43:40,288
Cali waten qanellruut.

239
00:43:41,254 --> 00:43:45,699
Meluk kiingan tua-i qanrutketullruat.

240
00:43:45,710 --> 00:43:52,477
Meluk-gguq man’a tua-i allrakurtaaryaaqeciquq nunam iluani.

241
00:43:52,488 --> 00:43:54,599
Tua-i-gguq cangaringaituq.

242
00:43:54,610 --> 00:44:03,255
Yuum iluanun alingnaringaituq nunam iluani tua-i allrakurtaange’rmi. Tua-i kiingan qanrutketullruat.

243
00:44:03,533 --> 00:44:08,299
Tua-ll’ mat’um nalliini makut freezer-aat piyaaqut.

244
00:44:08,411 --> 00:44:13,177
Tau͡gaam malruugut makut. Freezer-aaq man’a malruuguq.

245
00:44:13,288 --> 00:44:21,299
Tau͡gaam una sulunaq umyuarteqaqama cali allrakurtaaryaaqmiciquq elluarrluni taryuumakuni.

246
00:44:21,310 --> 00:44:25,577
Allrakut tegulang’e’rmi tua-i cangaringailmiuq tauna.

247
00:44:25,811 --> 00:44:30,611
Man’a-ggem tua-i freezer-aaq malruuguq. Catacia nallulartuq.

248
00:44:31,055 --> 00:44:40,277
Tua-ll’ cali mat’um nalliini ukut aipaiput tua-i qagruyaaqut watua maa-i ernermi qak’mumi.

249
00:44:40,288 --> 00:44:46,277
Tau͡gaam ayainanermeggni-wa nallunartuq.

250
00:44:46,455 --> 00:44:54,588
Umyuarteqaqama atam niicaurtellrianga ak’anek, ak’arrarnek tayim’ ayaglua

251
00:44:54,633 --> 00:45:06,355
Ak’mum nunam wiinga tangssuilkeḿa yugyalriim nengllilangluni nengelmek nallulriim. Qanikaryaurrluni qanikcarmek nallulriim.

252
00:45:06,355 --> 00:45:13,966
Tua-i tamakut naucetaat assircanrirai, cali-llu tayima piyagaat.

253
00:45:14,422 --> 00:45:18,333
Tua-i cat cali piyugngalriit assircanrirai.

254
00:45:18,454 --> 00:45:30,354
Tayima akemkut wiinga tua-i tangssuilkeḿa yui nasperturluteng ellait, naugillertang-wa tua-i nasperturluku.

255
00:45:30,400 --> 00:45:41,855
Umyuarteqaqama tamaańnguaqerlua, unguvaseng tunulluku Alaska-m yuinek arcaqakingaitut.

256
00:45:42,166 --> 00:45:50,554
Cali-am waten qanrutqerciullruunga, mumignganrilngurnek-am qanrutqerciullruunga elisngalriamek:

257
00:45:50,777 --> 00:46:00,677
"Naucetaalget-gguq naucetaamegteggun pimaarkaugut. Neqelget neqmegteggun pimaarkauluteng.

258
00:46:00,877 --> 00:46:10,455
Tua-ll’ tauna waten cali qanertuq: "Atam-gguq tamana mallguskan, tamana erneruaq naliuciiqiaqan

259
00:46:10,466 --> 00:46:17,855
"Atam-gguq yuut nepengniartut, tua-i ellalkangluteng. Camek atanqaanrirluteng."

260
00:46:17,855 --> 00:46:26,689
Tua-i tang maa-i man’a cali waten ayuqellria tua-i maa-i nall’aringaarput qakemkuni ernerni watua maa-i.

261
00:46:26,710 --> 00:46:29,399
Ilateng tua-i cakenrirluki.

262
00:46:58,444 --> 00:47:08,133
Cali mat’um nalliini nallunaipagta. Maurluat una qanqerteńgunripagta.

263
00:47:08,188 --> 00:47:15,488
Cali-llu wangkurlumta tang apa’urlurluitni maani cailkami qanqerteńguvkenata.

264
00:47:15,499 --> 00:47:23,955
Tuarpiaq tang tua-i makut kingum yui, tuarpiaq tua-i tangvagluki anglanitekellriacetun ayuqluki.

265
00:47:23,966 --> 00:47:26,844
Inqautaunata mat’um nalliini.

266
00:47:28,177 --> 00:47:42,544
Tua-ll’ umyuarteqaqama ella una piciqiaquni waten uksuq man’a aturciqiange’rmiu yun’i qanrusngaitai maa-i watua piqatarniluki.

267
00:47:42,955 --> 00:47:55,288
Cunaw’ tang tamaa-i ava-i ak’a tamalkuita pinrilnguunaki tamaa-i nasvallruamiu qanrulluki yun’i tamaaggun piarkaurrluki.

268
00:47:55,621 --> 00:48:00,321
Tua-ll’ cali waten qanertuq tauna angukara’urluq:

269
00:48:00,466 --> 00:48:14,655
"Atam-gguq tamana tamaa-i mallguskan piitnaq waniwa-gguq ukuk ciiq, imarpinraq, atam-gguq kuignun neq’lirtuutengniartuq.

270
00:48:14,655 --> 00:48:16,877
"Neq’lirtuutengniartuk."

271
00:48:17,102 --> 00:48:25,582
Tua-i-gguq waten yuk nangulluni-w’ tua-i taukuk aipaagnek neqkangqerrluni.

272
00:48:25,607 --> 00:48:29,477
Taukuk-gguq aipaagnek nerqaquciqsaaquq.

273
00:48:29,537 --> 00:48:34,247
Ilangcivkenani-gguq atam kemgiutniartuq, kemga iggniartuq.

274
00:48:34,257 --> 00:48:39,687
Neqek taukuk elluatuk assilriik, uqulgulutek-llu.

275
00:48:39,997 --> 00:48:45,527
"Tua-i-gguq," qanertuaq tauna, "tua-i-gguq taukuk neqek piitnam tamatum neqek."

276
00:48:45,527 --> 00:48:48,167
Tua-i man’a avaullrunritaqa.

277
00:48:48,382 --> 00:48:53,182
Maa-i-w’ tua-i umyuaqelguriamku tua-i ella una aaryagutaqa.

278
00:48:53,677 --> 00:49:05,077
Tua-ll’ cali waten qanellruut au͡gkut: "Ukut-gguq waniwa taryaqviinkut, iqalluunkut, qakiiyaankut, taukut-gguq piirtuyuitut."

279
00:49:05,202 --> 00:49:12,002
Taumek-gguq maa-i watuam nalliini kingumta yuinun waten au͡gkut ellaita qanruyutekellruat:

280
00:49:12,137 --> 00:49:21,047
Taukut tua-i kuimallratni yuk piyugngakan qaategtevkenaku piyugngataciatun tamaaken tegutesqelluku.

281
00:49:21,097 --> 00:49:26,167
Inerquutekluku man’a uksuaq qagqesqevkenaku.

282
00:49:26,207 --> 00:49:36,077
Tamana-gguq atam aturarkaukuniu uksuq tamakut tamaa-i kinguqliqtukait tamarmeng, atam-gguq cataitniartut.

283
00:49:36,157 --> 00:49:40,877
Man’a maa-i umyuaqelguriaqa.

284
00:50:06,382 --> 00:50:15,612
Tamatum tamaa-i piitnam tuskateng cali au͡gna waten qanqautesciullruugna. Ak’arraurtuq.

285
00:50:15,982 --> 00:50:26,752
Cali umyuamnun agtuutellruuq waten qanqautesteḿa qanqautaanga, elliin umyugaanun cali agtuutelliniuq waten qanerluni:

286
00:50:26,822 --> 00:50:37,542
Tauna-gguq tang qavangurtulria kuvyaluni, tua-i waten atertelluni. Qaill’ tua-i kuvyilarceta, kuvyilarceci.

287
00:50:37,847 --> 00:50:45,347
Tua-i-ll’ pinariami imegluni. Imginanrani neqa kan’a alairtuq.

288
00:50:45,502 --> 00:50:50,662
Enra tamiimek caquluteng, amta-ll’ pektanqeggluni.

289
00:50:50,817 --> 00:51:00,027
Tua-ll’ alairami qanrutlinia tauna cangtaqesteńi, "Uitaqaa. Malrugnek qanerkangqertua."

290
00:51:00,317 --> 00:51:11,877
Tua-ll’ pillinia tauna cangtaqesteńi, "Tayima-gguq allrakut amllenrilnguut kinguatni piitnaq tut’eqatartuq.

291
00:51:11,952 --> 00:51:15,322
"Cali-llu tegelgem yua pekteqatarluni."

292
00:51:15,332 --> 00:51:28,382
Atam au͡gkut wiinga tua-i angullrenka, anguyaaqekenka tua-i qanqaquuryaaqellriameng nutaan atam wiinga tegelgem yuanek niitellrianga.

293
00:51:28,572 --> 00:51:40,172
Tua-ll’ taum tua-i qanqautestellma mat’um kinguani, tuar tang maa-i yuut allamiaqan tuar tang arcarikanilalriit. Tuar tang arcarikanilalriit.

294
00:51:40,227 --> 00:51:45,527
Waten ilateng qinuuqluki, teglegiluki neqairluki tuaten.

295
00:51:45,612 --> 00:51:55,222
Yuut maa-i watua umyuarteqaqama mayiteqkuneng uuggun aqsaqumegteggun qaillun pitaqatartat?

296
00:51:55,222 --> 00:51:57,462
Ilateng-llu allurtelarciqait.

297
00:51:57,477 --> 00:52:10,047
Wall’u tua-i yuut makut avanicetun ayuqenrirtut. Ilait uluryairulluteng, ilait-ll’ alingnariluteng, ilii-llu neqrangqerrniluni tuqutauciquq-llu.

298
00:52:10,557 --> 00:52:14,267
Tua-i taklirivakartuq. Waten pitaaqa.

299
00:52:37,307 --> 00:52:47,327
Tua-i qanrucunailkelallrit tamaaggun tua-i niiteksaitelallratgun tangvalallruanka.

300
00:52:47,382 --> 00:52:51,492
Nallunritellruanka yuk’egtauvkenateng.

301
00:52:51,592 --> 00:52:54,442
Ilameggnek ayuqniarluteng.

302
00:52:54,472 --> 00:53:04,572
Catulrianek pitulrianek ayuqniarluteng anrutamegteggun wall’ qaimegteggun yuulallruut

303
00:53:04,917 --> 00:53:15,597
Tamakut qanruyutem artuqai, tamakut ellmeggnek maligtaqutenrilnguut qanruyutmeggnun.

304
00:53:16,012 --> 00:53:21,592
Nangteqluteng yuulallruut elluamyivkenateng.

305
00:53:21,917 --> 00:53:32,017
Tua-i imkurluteng camek enuqiuterluteng, ca tamalkuan enuqiutekluku.

306
00:53:32,582 --> 00:53:37,082
Tua-i waten ak’anun-llu yuuyuunateng.

307
00:53:37,407 --> 00:53:43,497
Ak’anun unguvayuunateng tuaten umyuarteng aturluku yuulriit.

308
00:53:43,977 --> 00:53:52,097
Ak’anun unguvayuunateng. Tang ilumun tua-i piciutacia au͡gkut qanrutkelallrat.

309
00:53:52,492 --> 00:53:55,132
Ak’anun unguvayuunateng.

310
00:53:55,407 --> 00:54:01,037
Tua-i naulluungualukarluteng-llu yuunriq’raqluteng catairtaqluteng.

311
00:54:25,097 --> 00:54:31,397
Tua-i niitelalqa aturluku waniwa ayuqeqcaaralarnilua.

312
00:54:31,782 --> 00:54:44,692
Wiinga-llu aliayulqa maliggluku yuukuma tua-i wangnek pingaitelliniama imkut tau͡gaam ayagcianka nangtarkaulliniamki

313
00:54:45,182 --> 00:54:49,012
Waten nangteqelqa maliggluku yuukuma.

314
00:54:49,582 --> 00:55:02,052
Nangtarkaulliniamki waniw’ tua-i waten canrilngurnun nugglua, umyuameggnek utumalrianek, utumalriit nuggvikluki.

315
00:55:02,252 --> 00:55:08,432
Waniw’ tua-i ayuquralarnilua waten waniw’ elliryaaqeng’e’rma naparma.

316
00:55:08,867 --> 00:55:17,357
Tua-i-gguq ilumun yuum ayuqucia tua-i ava-i maniqerniluku-am qanertuq.

317
00:55:18,027 --> 00:55:21,147
"Yuum-gguq ayuqucia ilumun manian."

318
00:55:21,192 --> 00:55:32,962
Ilii-gguq man’a yuum waten tua-i umyaumi aliayullra maligtaquurpakarluku yuulria

319
00:55:33,182 --> 00:55:41,472
Aliayullni maligtaquurpakarluku yuulria egilrallra-llu-gguq cukalartuq.

320
00:55:41,522 --> 00:55:47,722
Ilumun tua-i ayuqucianek-am qanqa’urlurtuq mikelnguuyaaqluni imna.

321
00:55:48,457 --> 00:55:55,932
Wangni mikelnguuyaaqluni tan’ga’urluullra im’ canimelnguq, canimecaaqelria

322
00:55:55,932 --> 00:56:08,082
Piaqa-am tangerrluku, "Tua-i waniw’ tangerqevnga. Caunricaaqelriaten elpet cayaqlirluten-llu yuurtellruavet.

323
00:56:08,662 --> 00:56:21,422
"Tua-i man’a maa-i qanruyukar waten taringecurlanrilngurmi uitaarkaucia-am waniw’ eneqaqercet’laqen waten qanraqavet.

324
00:56:22,067 --> 00:56:23,842
"Atawauguten.

325
00:56:23,842 --> 00:56:31,712
"Kiirrarpet-llu napacin cali una napangucin angurrluk’ uuruteksaqunaku ilunga’urluung."

326
00:56:31,712 --> 00:56:42,312
Pila’arqa-am, "Uuruteksaqunaku. Iqua tekicungkumteggu tua-i tekiskumteggu kingunratgun imkut maligciiqapuk."

327
00:57:07,067 --> 00:57:17,297
Asgurtalriit tau͡gaam qanruyutmeggnek tua-i tuaten ayuqelartut, cam enurluki.

328
00:57:17,837 --> 00:57:27,837
Cam enurluki, camek piicugluteng. Tua-i piilutiit piluni paivngayugpagluni.

329
00:57:28,222 --> 00:57:37,982
Cali man’a akusrarun maa-i ilaitnek yuut allurqengelriatun ayuqelartuq atu’urkaatnek.

330
00:57:38,247 --> 00:57:43,447
Tuar atu’urkarteng akusrarcullermeggnun navrutaqluku.

331
00:57:43,842 --> 00:57:51,172
Navrulluku tua-i atu’urkarugateng imkut akusrarcullermeggnun tun’aqluki.

332
00:57:51,452 --> 00:58:02,162
Akleng cali maa-i akusrarculriit mat’umek apqiitnek taangamek, mat’umek-llu kuingill’e’rmek.

333
00:58:02,452 --> 00:58:09,582
Tuarpiaq tang imna tamatum im’um aturyuk’ngaata anguyakai.

334
00:58:10,132 --> 00:58:16,052
Tua-i ellmeggnek anernerteng-llu tunelriatun ayuqaqluku tamaaggun.

335
00:58:17,207 --> 00:58:22,687
Tua-i pillerkaa ukatairrluku tayim’ nalluyagutaqluku.

336
00:58:25,932 --> 00:58:36,222
Maa-i tua-i yuut ayuquciqsaguskiit man’a, man’a maa-i taangaq, kuingill’e’rmek call’ mat’umek aipirluku.

337
00:58:36,292 --> 00:58:46,332
Umyugaitnarqelria man’a atungnaqu’urluku ayuqelriit tua-i anernerteng kep’laqiit tamaaggun-llu.

338
00:58:46,557 --> 00:58:55,347
Imutun kepelriatun ayuqelaqiit. Qununaqsaaqaqluteng cakneq kingunrulriani.

339
00:59:18,727 --> 00:59:24,157
Cali-llu waten wangnek wii atrartessiyaalallrullinilua.

340
00:59:24,157 --> 00:59:31,007
Taumek maa-i ayagyuat wii tuaten pisqumanritanka, ellait kemyukevkenaki pisqevkenaki.

341
00:59:31,057 --> 00:59:37,687
Tau͡gaam piluki assirluki, kemyukluki-llu ellaitnek pisqelluki.

342
00:59:37,747 --> 00:59:44,677
Waten-llu nasaurlullraullemni ilanka nasaurlullgutenka ilalillrunritanka.

343
00:59:45,087 --> 00:59:49,847
Tua-i-wa akuliitni tangniillrussiyaagnayuklua.

344
00:59:49,872 --> 00:59:52,252
Tamaa-i umyuaqelallrenka.

345
00:59:52,567 --> 00:59:57,682
Cali-llu akusrartellrianun ilautellrunritua.

346
00:59:57,682 --> 01:00:02,512
Aquilriani-llu tan’germi ilautellrunritua.

347
01:00:02,522 --> 01:00:10,382
Yuilqumi tau͡gaam tamaa-i tamaantelallemteńi tua-i kiingan ellu’urtaaryaraq wii pikellruaqa equgtaryaraq-llu.

348
01:00:10,617 --> 01:00:15,987
Tua-i-ll’ pissuryaraq pikellruluku.

349
01:00:15,987 --> 01:00:24,877
Taumek wani ayagyuani assiilkevkenaci elpeceńek tau͡gaam assikluci pilaqici.

350
01:00:24,947 --> 01:00:37,797
Cali-llu umyuaqelaquvciki atunrilngerpeciki aturciqaci tamakut cat assiitellriit ullaganrilkuvciki tegulanrilkuvciki-llu.


1
00:00:02,300 --> 00:00:05,000
Is that my mic? It is my mic.

2
00:00:08,900 --> 00:00:10,000
This one’s yours, this one. (Oh, I see.)

3
00:00:10,900 --> 00:00:15,800
Ready? (Yaa. Maybe, well, yaa, okay.)

4
00:00:16,000 --> 00:00:23,400
For the record, qalarulluku Johnny K. Guy, Kuigglugmiu.

5
00:00:25,000 --> 00:00:27,500
Qavarliar? (Qavarliaq, yaa.)

6
00:00:27,600 --> 00:00:30,400
Alright, Qavarliaq, yaa.

7
00:00:30,500 --> 00:00:35,000
K-aamek ayagnirluni pilartuq. [?] (Okay. Okay.)

8
00:00:36,000 --> 00:00:52,000
Kitak’ ak’a tamaani ayagyuallerpeni… (Catularceta-qaa?)

9
00:00:52,100 --> 00:00:56,800
Nuu, cassulallruceci ingrinun?

10
00:00:57,000 --> 00:01:04,000
Ingrini tuntunek calilallruuq atalpt imna Guy-aq.

11
00:01:06,500 --> 00:01:12,000
Tuntut murilkelluki caliaqluki.

12
00:01:13,000 --> 00:01:23,000
Makut-qaa yuut tuntunek tamakunek ellait, ellmeng pikameggnek pingqelallruut?

13
00:01:23,100 --> 00:01:26,500
Nallunailkutangqelallruut-llu-qaa tamakut tuntut?

14
00:01:26,600 --> 00:01:31,000
Tuntut tamakut government-artaunilallruit

15
00:01:31,000 --> 00:01:40,000
Tau͡gaam maagiaqluteng uksuarmi ciutaitnek tuntut.

16
00:01:40,400 --> 00:01:42,900
Tuntunek-ll’ akingluteng.

17
00:01:43,600 --> 00:01:50,000
Akiliruarturluk’ tau͡gken tayima alairpek’nateng maa-i.

18
00:01:50,800 --> 00:01:52,000
Ii-i.

19
00:01:54,800 --> 00:01:59,000
Tamakut tuntut-qaa amllelallruut ak’a tamaani?

20
00:02:00,000 --> 00:02:06,500
Amllessiyaagpek’nateng-gguq ciuqlirmi, kinguqvaarni-ll’ maani amlleriluteng urluteng.

21
00:02:07,000 --> 00:02:08,900
Governement-artarnek piaqluteng.

22
00:02:09,000 --> 00:02:17,500
Makunek, makunek-llu aungluteng amaken Nome-amek ukatmurtellrianek tuntupianek.

23
00:02:19,000 --> 00:02:23,700
Ciin maa-i-rpak nang’at tamakut?

24
00:02:23,800 --> 00:02:26,500
Naamell’. Keglunret-wa nangllikait.

25
00:02:26,600 --> 00:02:34,400
Ukatmun [?] maa-i amllerilriit maani tuntut tekitellret amaken Nome-amek.

26
00:02:34,500 --> 00:02:38,500
Amlleriata amani ukatmurrluteng tailriit.

27
00:02:41,300 --> 00:02:50,800
Tua-ll’ makut, imkut qanrutkeqa’arki… I can’t.

28
00:02:52,900 --> 00:02:56,500
Angulten makut, imkut qasgi.

29
00:02:57,000 --> 00:03:07,500
Maani yuratullruut yaani qasgi’rpagluteng Kuigglugmiut yaani qukaqvani agayuvillrem kiakaraani.

30
00:03:08,400 --> 00:03:12,500
Qasgi’rpagluteng, yuraraqluteng.

31
00:03:13,500 --> 00:03:18,700
Tuani-qaa alerquutnek qalartelallruut angukara’urluut?

32
00:03:19,000 --> 00:03:21,000
Niiteksaitanka wiinga.

33
00:03:24,500 --> 00:03:32,000
Tau͡gaam Akiacurmi-llu yuraryarturaqluteng Akiacuarmun maaken.

34
00:03:32,800 --> 00:03:35,500
Uksuarmi-w’ tau͡gaam kiagmi.

35
00:03:36,500 --> 00:03:38,700
Kelegluki-qaa pilallruit?

36
00:03:38,800 --> 00:03:46,000
Kelegluki. Makumiut Akiacuarmiut kelegluki qasgiliyartuusqelluki.

37
00:03:47,200 --> 00:03:55,500
Tua-i-ll’ Akiacuarmi qasgililuteng qasgi’rpagmek imkunek [?] petugluki.

38
00:03:59,200 --> 00:04:02,000
Calallruat qasgiaqameng?

39
00:04:02,500 --> 00:04:09,000
Yurarluteng. Atakuani kalukirluteng waten itrulluki piciatun

40
00:04:09,300 --> 00:04:16,000
Aminek, caqukat-ll’ amiitnek, tuntut-llu.

41
00:04:18,400 --> 00:04:25,000
Yuraulluki kapkaananek-llu, canek-wa tua-i lumarrarnek-llu.

42
00:04:28,500 --> 00:04:35,000
Niitelallruuten-qaa ak’a tamaani anguyalallernek?

43
00:04:36,000 --> 00:04:40,000
Niitelallruyaaqellrianga-w’ tau͡gaam nallukenka.

44
00:04:40,900 --> 00:04:48,000
Maani anguyagnilallrukait Yuullgutmeggnun kiatmun tuaten Kusquqvagmi.

45
00:04:49,400 --> 00:04:55,000
Tau͡gaam wii elisnganrilama nalluanka qalamciksiyaaksailatki.

46
00:04:56,000 --> 00:05:00,500
Imna-qaa makumiulleq Aavaaq angullruan?

47
00:05:00,800 --> 00:05:15,000
Angullruaqa. Uani enengqelallruuq neqlillret au͡gkut akiatni ualirnermi ekviim qaingani Aavaaq.

48
00:05:21,000 --> 00:05:24,000
Im’u, yuungcarteńgullruuq-qaa?

49
00:05:24,800 --> 00:05:29,500
Qanyuitellruuq tau͡gaam elucira’arturluni qallataqluni.

50
00:05:30,000 --> 00:05:32,000
Qaneneq nalluluku.

51
00:05:33,000 --> 00:05:34,900
Angalkuuvkenani-qaa?

52
00:05:35,000 --> 00:05:37,000
Angalkuuvkenani.

53
00:05:38,000 --> 00:05:43,000
Calinguaryunqeggluni. Muragnek tuaten nuyuuruciluni.

54
00:05:45,500 --> 00:05:48,000
Tua-i-w’ calinguarturluni.

55
00:05:49,500 --> 00:05:57,500
Man’a kuigci Kuigglugmek at’lek naken tauna ateq pugtellruceciu?

56
00:05:58,000 --> 00:06:06,500
Wiinga nalluaqa naken, tau͡gaam ateqluku nutem Kuiggluk niitela’arqa.

57
00:06:06,800 --> 00:06:12,500
Maa-i-gguq Kuiggluum qaingani enet makut uitaut kuillrem

58
00:06:14,000 --> 00:06:20,000
Tamaani kuilleq pava-i Kuigglugmiut keluatni.

59
00:06:22,000 --> 00:06:24,500
Kuillrunilaqiit-wa.

60
00:06:28,000 --> 00:06:40,000
Ayagyuallerpeni-qaa alerqualallruatgen pissuryaraqataraqavet atu’urkavnek yuilqumi?

61
00:06:41,000 --> 00:06:46,000
Alerqualallruatnga canek tau͡gaam maqarqelluki

62
00:06:46,800 --> 00:06:58,000
Maqarqellua ayaasqellua piarkaunilua. Qerrutarkaunilua-llu yuilqumi tarrisnginanemni.

63
00:06:59,500 --> 00:07:06,900
Malingqelallruiceci-llu-qaa anirturcuutekavceńek canek?

64
00:07:07,000 --> 00:07:18,500
Yaa, malilirluta taquarrarluta-llu neqkarramteńek qaill’ pinayukluta yuilqumi ayainanemteńi.

65
00:07:21,000 --> 00:07:27,700
Makunek-mi qalartelalriit ilait ayarunek?

66
00:07:29,000 --> 00:07:44,000
Ayarulgirturluta-llu. Ciunerput-gguq waten tugqaqluku kuigni qeraasqaqluta kitnayukluta-gguq.

67
00:07:46,000 --> 00:07:52,000
Yaa, mat’um nalliini tamakut qanruyutellret ak’allauluki

68
00:07:53,600 --> 00:07:57,700
Ak’allaat-wa imkut yullret atulallrukait.

69
00:07:57,800 --> 00:08:07,000
Yaa, ciumteńi yuurtellret ciuliallemta atulallruit ayarut.

70
00:08:07,500 --> 00:08:11,000
Ayarutgun-llu pissutullrullilriit uqiliimeng.

71
00:08:12,800 --> 00:08:22,700
Maa-i-rpak-mi makut-qaa ayagyuat mikelngullraat tamakut yuut qanruyutek’lallrit niitnarqait?

72
00:08:23,700 --> 00:08:29,000
Niitnaqsaaqekait-wa, ayarulgirturluteng-llu tarritaqluteng.

73
00:08:29,500 --> 00:08:36,000
Tau͡gaam tuaten piksailngat’lartut. Ilait ayaruitelartut.

74
00:08:37,700 --> 00:08:42,500
Elpeni-qaa makut ayagyuat mat’um nalliini

75
00:08:43,000 --> 00:08:51,500
Makut mikelngullraat maa-i-rpak tangvakten elpeni-qaa inerciigatut ak’allarmini?

76
00:08:52,000 --> 00:08:54,900
Ciunganicetun ayuqenritut.

77
00:08:55,000 --> 00:09:00,000
Inerciigalikaniirngat’lartut tangellrat man’a.

78
00:09:01,000 --> 00:09:05,500
Ciunganicetun inerquuteteng maligtaquvkenaki.

79
00:09:07,000 --> 00:09:09,000
Ciin tamana tuaten piyunga?

80
00:09:11,500 --> 00:09:19,400
Naamell’. Umyugaata-w’ pilallikait ellaita tuaten pinaluteng umyuarteqellrata.

81
00:09:20,800 --> 00:09:29,000
Tayima-llu-wa aipaagni angayuqaita, aanaita, ataita-llu qalarucuirucamegteki waten ellillilriit.

82
00:09:29,500 --> 00:09:30,500
Piyugnarquq.

83
00:09:30,600 --> 00:09:36,000
Qalarutsiyaayuirutait maa-i yut’eng.

84
00:09:36,100 --> 00:09:42,400
Tamakunek iliini inerquraqluki tuaten pisqevkenaki, tamakunek-ll’ atuusqevkenaki.

85
00:09:42,500 --> 00:09:47,000
Inerqularyaaqluki tau͡gaam niisngaksaitaqluteng.

86
00:09:49,000 --> 00:09:54,000
Ciin-kiq tanem tua-i niisngayuirutat makut ayagyuat?

97
00:09:57,800 --> 00:10:08,500
Tua-i-w’ qanruyuteteng niisngassiyaagpek’naki qanrucunaitellrata pillikait.

98
00:10:09,700 --> 00:10:12,900
Tuaten pisqenrilengraateng tuaten piaqluteng.

99
00:10:13,500 --> 00:10:18,500
Aipaagni-llu-wa tayima elitnaurviit makut ilalqalallikait.

100
00:10:18,800 --> 00:10:22,000
Elitnaurviit-llu makut navguryugluteng.

101
00:10:22,100 --> 00:10:26,500
Makut kinguqliit ciuqlirmi avani tuaten etellrunritut.

102
00:10:26,800 --> 00:10:31,900
Maa-i tau͡gaam navguriyugluteng elitnaurvignek tuaten canek.

103
00:10:32,400 --> 00:10:37,000
Enenek-llu yuilngurnek navguriyugluteng ping’ngut.

104
00:10:39,000 --> 00:10:46,600
Tayima-wa ilait makut-llu makumiuyagaat ayagyuat taringyuirutlilriit Yugcetun.

105
00:10:48,000 --> 00:10:50,800
Qitevqurayaangameng-wa.

106
00:10:51,000 --> 00:11:00,500
Nauwa ciuqlirmi Yugcetun, qitevvneq nallullrukiit tua-ll’ elitnauryaurrluteng.

107
00:11:01,000 --> 00:11:10,500
Tua-ll’ imkut qavaken qau͡gkumiullret Yugcetun, Yugcetun qanssiyaayuitut Yurialnguungameng-wa.

108
00:11:11,000 --> 00:11:21,300
Tau͡gaam Kass’acetun qallateng’e’rmeng, tavaq-qaa-llu qallatelteng taringelaqait Kass’acetun?

109
00:11:24,500 --> 00:11:34,000
Man’a-qaa Yugcetun qalarcaraq, qaneryaraput wangkuta Yugcetun elpeni-qaa cagmarnarqenrituq?

110
00:11:35,000 --> 00:11:38,500
Yugcetun cagmayunaituq qanelput.

111
00:11:39,000 --> 00:11:49,000
Kass’acetun-llu aukluku Yugcetun mumiggluku Kass’at qanellrat

112
00:11:50,000 --> 00:12:01,000
Tamakut tuaten apqaulaitkut mumigtesqelluki, mumigutesqelluteng-llu Kass’at Yuunrilnguut makut wangkucicetun.

113
00:12:02,000 --> 00:12:06,000
Yuut-llu ilait qanerceciisqaqluteng Kass’anun.

114
00:12:11,000 --> 00:12:16,000
Makut ak’allaat yuut ilait qanlartut waten:

115
00:12:18,000 --> 00:12:30,000
Maaten-gguq-qaa agayuviit tekiteqarraallratni maavet naaqiut ukunek Qaneryaranek igausngalrianek Bible-aanek aptukait.

116
00:12:31,500 --> 00:12:33,400
Naaqait-gguq taringyaurrluki-llu-gguq.

117
00:12:33,500 --> 00:12:44,500
Maaten-gguq piit Yugtaat imkut ak’allat qaneryarait alerquutait-llu uniurtevkenaki pilallinikait.

118
00:12:44,600 --> 00:12:48,600
Qaillun elpeni-qaa tamana tuaten tamana piciuguq?

119
00:12:49,000 --> 00:12:51,000
Wangni-wa piciulria.

120
00:12:51,500 --> 00:12:58,500
Alerquateteng maligtaquaqamegteki tuaten qanellritnek ciuliat

121
00:12:59,000 --> 00:13:12,700
Tayima man’a ellavut waten ciungani yugyanritlermini nuna mamtullrunritlilria

122
00:13:12,800 --> 00:13:25,000
Wall’ ellavut, ellakun, ella cuqyutekluku qallatelallrulilriit yuut.

123
00:13:31,500 --> 00:13:46,500
Man’a-qaa qanruyuciuryaraq, yuut qanruyuciuryaraat makut makunun ayagyuanun nalluyagutnarqenrituq?

124
00:13:46,800 --> 00:13:57,000
Nalluyagucunaitellria-wa qanruyun man’a waten ataminek wall’u allanek yugnek.

125
00:14:00,000 --> 00:14:19,000
Qanrutesqelluku mat’umek, tua-i-w’ qaneryaraqluku man’a, ella, ella qaneryaraqluku.

126
00:14:19,500 --> 00:14:22,000
Erinakluku-w’ tua-i pilallilriit.

127
00:14:24,000 --> 00:14:27,000
Okay, we’re rolling. (Rolling, rolling, okay.)

128
00:14:31,700 --> 00:14:39,600
Ak’allaat, ak’allaraat yuut imkut qanlallruut makunek nukalpianek.

129
00:14:40,500 --> 00:14:45,000
Mat’um-qaa nalliini nukalpiat enurnariut?

130
00:14:45,500 --> 00:14:50,200
Mat’um nalliini ayuqenrirtut nukalpiatun.

131
00:14:51,500 --> 00:14:57,000
Unugmi-llu unuakuayaarmi ayagluteng pissurayuirulluteng.

132
00:14:58,000 --> 00:15:00,500
Nukalpiacetun etenrirluteng.

133
00:15:00,600 --> 00:15:06,600
Avani-wa nukalpianek pilallrullikait imkut piculriit.

134
00:15:07,000 --> 00:15:14,800
Yuilqumun ayagluteng, ayagyara’arluteng-llu natmun yaaqvanun piyualuteng.

135
00:15:16,000 --> 00:15:20,500
Tamakut nakellriit piculinek pilallikait.

136
00:15:24,800 --> 00:15:42,500
Tua-ll’ makut yuuyaraput iciw’ nerangnaqsararput?

137
00:15:43,500 --> 00:15:50,000
Mat’um aipaimta Kass’am alerquutain tuar navgungkai.

138
00:15:51,900 --> 00:15:55,500
Tamana-qaa elpeni atawaunrituq?

139
00:15:56,000 --> 00:16:07,500
Qaillun-wa tua-i navevlerarluku man’a makut Yuunrilnguut Kass’at pingengameng.

140
00:16:07,600 --> 00:16:14,500
Inerquutet-llu, inerquun-llu amlleriluki tamakut pisqevkenaki tuaten pitarkat.

141
00:16:15,000 --> 00:16:21,000
Neqkanek-wa tua-i pitarkat inerquutekluki ilait.

142
00:16:22,900 --> 00:16:30,500
Amlleret-llu maa-i pissulriit picul’akaarqata piaqluki.

143
00:16:34,000 --> 00:16:49,000
Elpeni-qaa atawauyartuq wangkutnek Yug’ulriani maani nunamteńi uitalriani wangkutnek tua-i atanirtungkumta?

144
00:16:52,000 --> 00:16:54,500
Atanengqelalriit-wa waten:

145
00:16:54,600 --> 00:17:04,500
Ataniumaluteng akemkut atanret pisquciicetun atanerkaitnek pisqelluki nunat ukut

146
00:17:05,000 --> 00:17:09,300
Taukut-ll’ allat nunat atanerkaitnek cali pisqelluki.

147
00:17:10,300 --> 00:17:18,000
Tuaten quyurrluki ciuliqagtesqelluki picirkaitnek.

148
00:17:23,500 --> 00:17:33,500
Makut-qaa elitnaurviit maa-i-rpak elitnaurviit makut pingelriit nunani.

149
00:17:34,500 --> 00:17:36,000
Ak’a ayagnillruyaaqut.

150
00:17:36,900 --> 00:17:42,500
Elpeni-qaa ikayuutnguut Yugnun ayagyuanun?

151
00:17:43,400 --> 00:17:54,000
Ikayuutnguciiqut waten Kass’acetun qanyuilkuneng taringyuilkuneng-llu

152
00:17:55,400 --> 00:18:02,000
Ellaitni ikayuutngussiyaagngailan waten taringenrilkuneng qaill’ picirkarteng.

153
00:18:02,500 --> 00:18:10,000
Taringenritaqameng ayuquciitelartut qaillun tua-i tuaten picirkameggnek.

154
00:18:13,500 --> 00:18:18,000
Man’a-mi Yugcetun qaneryaraq, qalarcaraq?

155
00:18:19,500 --> 00:18:27,500
Qalarcaraq man’a Yugcetun wangkuta, wangkuta-w’ tua-i Yugcetun Yugni qallatelalriakut.

156
00:18:27,900 --> 00:18:34,000
Tua-i-ll’ makut Kass’at elitnauresqelluteng wangkucicetun Yugcetun

157
00:18:34,800 --> 00:18:45,000
Wall’u mumigcitesqelluteng qanllermek mat’umek Yugmek Yugtarmek qaneryaramek.

158
00:18:45,500 --> 00:18:51,000
Qaneryarallgutkenrilnguut amllerrniluki qanlalriit.

159
00:18:56,000 --> 00:19:09,000
Tua-ll’, tua-ll’… camek ima tam’ apteqataqemken ava-i?

160
00:19:14,000 --> 00:19:15,900
Can you stop it for a second? I forgot what I was [going to ask].

161
00:19:17,700 --> 00:19:22,400
Waniwa nangneqliuluku apteqataramken mat’umek:

162
00:19:24,800 --> 00:19:33,800
Makut-qaa ayagyuat maani maaniunrilengraan-llu nunarrarni avatemteńi

163
00:19:34,000 --> 00:19:45,000
Camek elpet qanruarcuumiitaten umyuaqertellerkaatnek cam iliini wall’u-qaa watua atullerkaatnek?

164
00:19:50,000 --> 00:19:55,000
Qaillun qanruyucirkaitaqa wii qanrutlerkaat.

165
00:19:55,500 --> 00:20:01,000
Nallunritsiyaanritaqa elisnganrilama wii.

166
00:20:03,900 --> 00:20:14,900
Makunek-wa angayuqameggnek niitesqumaluki pisqeqernayukluki.

167
00:20:15,500 --> 00:20:22,800
Angayuqaita-wa yut’eng inerqurarkaukait tuaten pisqevkenaki

168
00:20:22,900 --> 00:20:32,000
Wall’u angayuqrunrilengraata ayagyuanrilengraata qanrutesqulluki pilaqait.

169
00:20:34,000 --> 00:20:38,000
Man’a-qaa Yugcetun qalarcaraq atawauguq?

170
00:20:38,500 --> 00:20:45,000
Man’a-wa Yugcetun qalarcaraq atawaulria Yuulriani waten.

171
00:20:47,800 --> 00:20:57,500
Kass’at-llu Yugcetun elitnauresqelalriit, Yuut-llu Kass’acetun elitnauresqelluteng.

172
00:20:57,600 --> 00:21:11,500
Taumek elitnaurvingqelalriit elitnauresqumaluki-w’ Yugcetun wall’ Kass’acetun atunem.

173
00:21:13,400 --> 00:21:18,700
Tua-i-wa waten amllertalria apyutenka. Amllertaut waten. (Ii-i.)

174
00:21:19,000 --> 00:21:23,000
Quyana tarenraircelluten. (Yaa.)

175
00:21:23,500 --> 00:21:26,000
Ii-i. (Quyana.) Ii-i.

176
00:21:26,500 --> 00:21:30,000
Una au͡g’aqerluku. Ii-i. (Akleng.) Akleng.

177
00:21:31,800 --> 00:21:34,000
Quyanaqvaa. (Quyanaqvaa.) Yaa.

178
00:21:36,500 --> 00:21:38,500
Tua-i-q’ [?]. (Ii-i.)

179
00:21:39,600 --> 00:21:47,000
Tua-i elluatun qanssiyaaksaitua. (Canrituq, assirtuq.)

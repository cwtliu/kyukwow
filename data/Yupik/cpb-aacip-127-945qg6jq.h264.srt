1
00:00:05,020 --> 00:00:09,700
Annabelle Olik, Kuiggluk, Iiguaq Yugcetun.

2
00:00:10,035 --> 00:00:16,565
Kitak’ ciumek, nutem-qaa Kuigglugmiunguuten?

3
00:00:16,565 --> 00:00:22,700
Kuigglugmiungunritua nutem. Nanvarnarrlagmiunguunga; Akulmiunguunga.

4
00:00:22,700 --> 00:00:23,610
Ii-i.

5
00:00:24,210 --> 00:00:35,520
Kitak’ tamakunek qalamciarteqernga ak’allarnek nasaurluullevni up’nerkiyalallevnek.

6
00:00:35,760 --> 00:00:37,730
Anglanarqelallruut?

7
00:00:37,890 --> 00:00:41,930
Anglanarqelallrulria-wa yuilquq.

8
00:00:41,935 --> 00:00:52,445
Nasaurluullemni miklemni, miklemni elliraurpailegma tau͡gaam Akulmi uitatullruunga.

9
00:00:52,445 --> 00:01:04,140
Tua-i-llu taukuk, tamana, tamatum mikellma ayuqucian akulii nalluaqa

10
00:01:04,140 --> 00:01:06,650
Miklua elliraurtellruama.

11
00:01:06,650 --> 00:01:17,250
Tang ellangaqlua ayautetullruagnga up’nerkami Taklirrlagmun amavet.

12
00:01:17,625 --> 00:01:20,175
Taklirrlak nallunritan?

13
00:01:20,285 --> 00:01:25,000
Taklirrlagmun amavet, kuicuaraam iluanun tuavet.

14
00:01:25,000 --> 00:01:32,930
Nunalgutarluta-llu cali yugnek ukunek Beaver-aankunek.

15
00:01:32,930 --> 00:01:40,580
Imkunek Anguksuaraankut angayuqaatnek ilangqerturatullruukut.

16
00:01:40,850 --> 00:01:46,800
Tua-i wiinga pissuryaurpailegma tamaani

17
00:01:48,060 --> 00:01:58,180
Ukut angutet ayagaluteng kanaqlagcurluteng.

18
00:01:58,185 --> 00:02:06,725
Piciatun ut’rutaqluteng cuignilngurnek, wall’u paluqtarnek, wall’u yaqulegnek.

19
00:02:07,930 --> 00:02:12,650
Una-llu unisteka murilkartellemni cali

20
00:02:13,465 --> 00:02:23,520
Maligtaqamni piyuagurlunuk, kingunrakun piyuagurlua utaqaqa’aqlua ayagturalalria.

21
00:02:23,520 --> 00:02:29,310
Kuicuarmun-llu tekicami taluyat nuggluki.

22
00:02:29,310 --> 00:02:33,280
Nuggnaurai can’giirnek imarluteng.

23
00:02:33,280 --> 00:02:37,020
Tua-i-ll’ kalngaminun ekluki.

24
00:02:38,905 --> 00:02:43,425
Ataam cali civqaarluki cali uterrluni.

25
00:02:43,920 --> 00:02:50,820
Utercan ava-i cali wiinga kingunrakun piurlua, paallagaqlua tua-i.

26
00:02:50,825 --> 00:02:55,975
Pinialama paallagaqlua tayima tua-i pilalrianga.

27
00:02:56,035 --> 00:03:03,830
Tua-i-llu tekicami keninritaqamiki nuutekiurluki nuvluki.

28
00:03:03,830 --> 00:03:13,370
Kik’ikika neqliari luqruuyiit, can’giiret.

29
00:03:13,375 --> 00:03:18,310
Yaqulget-llu cipneteng agarquatullruamegteki.

30
00:03:18,310 --> 00:03:23,920
Kuvyirluteng-llu kanavet ket’meggnun.

31
00:03:23,920 --> 00:03:32,090
Cali luqruuyagglainarnek atam au͡gna neqengqertuq. Neqpianek neqengqessuunani.

32
00:03:32,090 --> 00:03:41,600
Tua-i luqruuyiit can’giiret-llu kiingita neqekluki au͡g’um Tevyaram yaatiin.

33
00:03:41,600 --> 00:03:48,020
Tua-i-llu cali ayagaqan maligtelaqeka.

34
00:03:48,335 --> 00:03:56,825
Tamatum Taklirrliim ceńiinun imumun etgalngurmun piluni.

35
00:03:56,825 --> 00:04:00,215
Muragnek waten piluni.

36
00:04:00,215 --> 00:04:05,495
Negacuararugaat-wa waten ayuqluteng.

37
00:04:06,220 --> 00:04:08,140
They call them negarat.

38
00:04:08,275 --> 00:04:11,990
Wiinga tua-i tangvauralaqeka keluakun.

39
00:04:11,990 --> 00:04:17,830
Negarat-gguq waten pingayun waten stick-at au͡gkut muriit.

40
00:04:18,485 --> 00:04:24,275
Tamakucinek waten negarayagarnek, neganek.

41
00:04:24,535 --> 00:04:30,215
Tua-i-llu amiirluku yaqulek.

42
00:04:30,850 --> 00:04:35,930
Tua-i amiirluku, yaquk-llu uitaurtellukek.

43
00:04:35,935 --> 00:04:43,365
Muragmek kapluku, urunek imirraarluku, taukut akuliitnun elliluku.

44
00:04:43,465 --> 00:04:50,980
Tua-i-llu nauwa tayima paqtaqaki maligquralaqka.

45
00:04:50,980 --> 00:04:58,370
Tua-i-llu tekniaupuk, keluirnaupuk

46
00:04:58,370 --> 00:05:07,060
Ik’ikika yaqiulriit, yaqiplalriit imkut waten pingayun.

47
00:05:07,950 --> 00:05:11,650
Waten kapungqaluteng piit.

48
00:05:11,655 --> 00:05:14,330
Makut-wa negat.

49
00:05:14,330 --> 00:05:21,120
Ik’iki allgiaraat, kukumyaraat cangtait.

50
00:05:21,120 --> 00:05:27,700
Kan’a imna mit’aruara ullagyugluku.

51
00:05:27,705 --> 00:05:34,765
Ullagluki ivrarturluni, au͡g’arluki, uyaqurrit-ll’ im[’urluki].

52
00:05:35,410 --> 00:05:39,450
Au͡g’arraarluki uyaqurritgun piurluki.

53
00:05:39,595 --> 00:05:47,085
Maavet naqugutminun maavet kaugaruqurluki.

54
00:05:47,425 --> 00:05:53,015
Tua-i-ll’ amlleriata tagluni cali, allat cali au͡g’arluki.

55
00:05:53,015 --> 00:05:57,890
Nutaan-llu nang’ngata kitugqurluki imkut negat.

56
00:05:57,890 --> 00:06:01,270
Kitugqurluki nutaan unilluki.

57
00:06:01,275 --> 00:06:03,950
Kalngii tua-i yaqulegnek

58
00:06:03,950 --> 00:06:15,320
Imkunek yaqulpianek allgiarnek, kukumya’rnek-llu, kepaalegnek-llu-w’ pilallilria, imartuluku utertaqluni.

59
00:06:15,320 --> 00:06:20,910
Arnat-llu pingnaquratullruut tamaani murilkeqarraallemni.

60
00:06:20,910 --> 00:06:23,760
Tua-i uitayuunateng.

61
00:06:23,760 --> 00:06:34,520
Caliarkateng tekitaqameng caliaqluki eritarluki, wall’u ulliggluki, wall’u imkut can’giiyagaat nuvluki agarrluki.

62
00:06:34,525 --> 00:06:40,815
Ik’iki up’nerkami up’nerkaungraan neqliurluteng yuut imkut.

63
00:06:40,815 --> 00:06:50,105
Kanaqlagcurluteng tuaten akikaarameggnek, kiingita up’nerkami akiketullruamegteki.

64
00:06:51,165 --> 00:06:59,255
Tua-i tayima im’ qingangartaqata

65
00:07:00,265 --> 00:07:07,160
Qingacuaranga’artaqata kanaqliit utertetullruut nunameggnun.

66
00:07:07,160 --> 00:07:11,710
Ataam tua-i uterrluteng up’nerkinrirluteng.

67
00:07:11,710 --> 00:07:16,330
Tua-i-ll’ up’nerkinrirluteng nunameggnun tekicameng

68
00:07:17,095 --> 00:07:24,885
Uitaqarraarluteng, tamakut neqliateng engelkarqaarluki Kusquqvagmun atrarluteng.

69
00:07:24,885 --> 00:07:31,675
Uani tua-i Mamterillerni uitaaqluteng.

70
00:07:33,435 --> 00:07:43,625
Mom-avet grandma-rani sister-aaqngamiu grandma-llra tuani tua-i kiagpak uitaaqluta.

71
00:07:44,185 --> 00:07:45,425
Tua-llu?

72
00:07:46,520 --> 00:07:59,370
Tua-ll’ qanerturallerpeni ava-i qanqallruuten Nanvarnarrlagmi, Nanvarnarrlagmiungullruniluten.

73
00:07:59,490 --> 00:08:05,020
Taum-qaa avatiini nunallret amllelallruut?

74
00:08:05,020 --> 00:08:07,020
Yugyalallruuq? Nuu?

75
00:08:08,525 --> 00:08:14,735
Nunallret amllellrunritut. Enet amllellrunritut.

76
00:08:14,735 --> 00:08:18,550
Tua-i naaqucirluteng tua-i naaqutet.

77
00:08:18,550 --> 00:08:25,370
Wangni waniwa waten umyuartequrarqami tangrruartura’arqamki

78
00:08:26,665 --> 00:08:31,515
Tayima-llu qula cip’arrluku enet amllertaciqut.

79
00:08:32,165 --> 00:08:38,195
Imkullrunritut, yugyallrunritut. Nunat tamarmeng yugyallrunritut.

80
00:08:38,195 --> 00:08:44,030
Nunacuarmiut tau͡gaam kiimeng keluqliput, kiimeng yugyallruut.

81
00:08:44,030 --> 00:08:51,450
Ukut-llu Nunapicuarmiut qayuturraan-wa yui.

82
00:08:51,455 --> 00:08:55,865
Paingarmiut-wa call’ qayuturraan-wa call’ yuut.

83
00:08:55,865 --> 00:09:02,795
Pingkut Atmaulluarmiut nuniita kiakaraani uitaluteng.

84
00:09:02,795 --> 00:09:10,175
Nunait waten: Nunacuarmiut, Nanvarnarrlagmiut, Nunapicuarmiut

85
00:09:11,020 --> 00:09:18,410
Ukut-llu Atmaulluarmiut kuigatni uitalriit.

86
00:09:19,260 --> 00:09:24,550
Cetamainguluteng waten nunaullruyaaqut, tau͡gaam yugyallrunritut.

87
00:09:24,740 --> 00:09:27,270
Yugyagpek’nateng.

88
00:09:27,520 --> 00:09:33,560
Enepiarrlainaat-wa enait. Marayarrlainaat enait.

89
00:09:33,975 --> 00:09:39,265
Tua-i waten log house-anek-llu tangssuunii.

90
00:09:39,265 --> 00:09:49,195
Taukuk tau͡gaam angayuqaagka kiimek ellangellemni log house-amek enengqellruuk, elaturrarlutek-llu marayamek.

91
00:09:49,195 --> 00:09:51,815
Tua-i tuaten ayuqellruut.

92
00:09:55,020 --> 00:10:06,840
Makut-mi? Kuiget kuicuaraat-llu pavani atengqelartut.

93
00:10:08,145 --> 00:10:14,735
Maa-i-llu nalluyagulluki atrit ilait wangkuta ayagyuani.

94
00:10:14,735 --> 00:10:18,125
Atrit-qaa nallunritaten? Aperyugngaaten?

95
00:10:18,125 --> 00:10:23,835
Iciw’ ilait Kakegglugmek qanlalriit cali-llu allanek.

96
00:10:25,215 --> 00:10:34,225
Atam elipailemku unitellruamku Akula, Akulem imkui nalluanka.

97
00:10:34,225 --> 00:10:36,695
Nalluanka. (Ii-i.)

98
00:10:36,695 --> 00:10:39,905
Iciw’ nunakellrungramku

99
00:10:39,905 --> 00:10:51,455
Nasaurlucualleraulua waten anglirivailegma angayuqaagka cataurutellragni tamarmek ataucikun

100
00:10:52,465 --> 00:10:59,135
Atrallruunga uavet.

101
00:10:59,565 --> 00:11:08,495
Taukuk tau͡gaam ugkuk catairutellrek aanakellriit aulukellruagnga.

102
00:11:22,045 --> 00:11:27,440
Nani Kass’amek tangerqarraallrusit Kass’apiamek?

103
00:11:27,440 --> 00:11:33,360
Kass’amek-wa tua-i nani tangerqarraallrusit-llu, tuani-llu-qaa alingellruuten?

104
00:11:33,755 --> 00:11:42,525
Alingellrunritua. Uumek-gguq tangerqerraalallruukut Angliluaqallermek.

105
00:11:42,995 --> 00:11:47,485
Angliluaqall[eq] kituullrulria?

106
00:11:47,485 --> 00:11:51,880
Tarraquratuluni pavani piciatun.

107
00:11:51,880 --> 00:11:57,760
Angliluaqallru[lliuq]. Naamell’. Kituullrulria ima tanem?

108
00:11:57,765 --> 00:12:00,895
Nalluyagutaqa-am tayim’ atra.

109
00:12:00,895 --> 00:12:07,770
Yugtun qantuluni, waten tua-i tau͡gaam Kassauluni.

110
00:12:07,770 --> 00:12:11,970
Nunanun waten ayagaurluni piciatun.

111
00:12:11,975 --> 00:12:14,485
Qavartarraarlun’ ayagaqluni.

112
00:12:14,485 --> 00:12:18,340
Aarnarqengraan-llu pekqurluni, pekqurluni.

113
00:12:18,340 --> 00:12:23,160
Qayarluni waten malrugnek ukinelegnek.

114
00:12:23,605 --> 00:12:26,785
Tua-i kiigkenka assigtaqlukek.

115
00:12:26,990 --> 00:12:33,410
Alikellrunritaqa. Alingyuitellruunga Kass’amek tangerqerrallemni.

116
00:12:33,415 --> 00:12:41,995
Tauna tau͡gaam tua-i tangerqerraallruaqa pavani up’nerkami, pekquralria tauna up’nerkami.

117
00:12:43,860 --> 00:12:49,360
Uani tau͡gaam cali kinguakun tanglallruunga

118
00:12:49,365 --> 00:12:57,855
Imkunek ciuqlirnek, ciuqlirnek missionary-nek:

119
00:12:57,855 --> 00:13:09,475
Kil’pagmek, Kil’pagnek, Qakinermek, au͡gna-wa cali Hincia-mek pilaqiit.

120
00:13:09,780 --> 00:13:15,070
Tamakut tua-i Puciinaaq-llu tangerqerraalallruanka.

121
00:13:15,070 --> 00:13:18,940
Kass’at amllellrunritut uani Mamterillerni.

122
00:13:19,960 --> 00:13:27,350
Yuut-llu acirayuameng Kass’at tamarmeng, Kass’arraat tamarmeng Yugtun aterluteng.

123
00:13:30,720 --> 00:13:33,160
Canek atengqelallruat?

124
00:13:33,365 --> 00:13:37,595
Uussiiyurteńek tuaten ilait.

125
00:13:37,705 --> 00:13:40,615
Canek-ll’ ima tanem?

126
00:13:42,165 --> 00:13:49,095
Peqlinek, Peqlinek tuaten, canek tuaten.

127
00:13:50,135 --> 00:13:53,745
Parunek tuaten ilait.

128
00:13:57,615 --> 00:14:05,355
Acingssaullruut yullret tayima catairutellret.

129
00:14:07,930 --> 00:14:14,730
Tua-i piciatun aterpaggluki, Uqinrunek tuaten ilait.

130
00:14:20,735 --> 00:14:33,405
Tua-ll’ makut yuut qanruyutek’lallrit makunun ayagyuanun.

131
00:14:33,405 --> 00:14:40,435
Iciw’ TV-tgun ilaitni tangvalalriaci makunek tegganernek qalarquralrianek.

132
00:14:40,435 --> 00:14:48,090
Waten tangercetaaliluki qanruyutnek piciatun tua-i Yuut piitnek.

133
00:14:48,090 --> 00:14:54,860
Tamakut-qaa wangkutnun ayagyuanun nalluyagutnarqenritut?

134
00:14:55,610 --> 00:15:05,950
Tua-i-w’ ilumun qanruyutet, qanruyuteput wangkuta eneqaqa’aqluki pitulriakut.

135
00:15:05,955 --> 00:15:10,050
Nalluyaguterrlainarpek’naki.

136
00:15:10,050 --> 00:15:17,570
Makut maa-i ayagyuaput mat’um nalliini pisciigalilriatun ayuqut.

137
00:15:17,685 --> 00:15:29,055
Wangkuta tang imumi waten nasaurluullemteńi tua-i canek inerquatullrukaitkut.

138
00:15:29,055 --> 00:15:35,595
Nakukutesqevkenata-llu, kenkuraulluta-llu pisqelluta.

139
00:15:36,130 --> 00:15:41,700
Ilaput-llu tangnerrlugnarqengraata

140
00:15:41,700 --> 00:15:53,720
Iciw’ tua-i imkusqevkenaki assiilkelluki wall’u piyuumiinaki pisqevkenaki.

141
00:15:53,725 --> 00:15:58,735
Tau͡gaam naklekluki kenekluki pilaasqelluta.

142
00:15:58,915 --> 00:16:11,335
Cali-llu waten: yuum-gguq camek qancurlauskakut waten ellami-llu piinanemteńi kiunrillaut-gguq.

143
00:16:11,470 --> 00:16:14,100
Kiusqevkenaku.

144
00:16:14,180 --> 00:16:18,960
Wangkuta maa-i qanruyuteput cali

145
00:16:19,705 --> 00:16:25,505
Arnaureskumta-llu, waten arnaureskumta

146
00:16:25,820 --> 00:16:34,490
Tua-i arnaurtellrianek maa-i niitelalriaci nasaurluyagaat makut waten arnaurtaqata.

147
00:16:35,430 --> 00:16:40,510
Murilkelluta, murilkelluta pisqelluta.

148
00:16:40,515 --> 00:16:46,230
Tan’gaurlurnun-llu caumateksaunata pilaasqelluta.

149
00:16:46,230 --> 00:16:54,820
Atam-gguq, atam-gguq tan’gaurluum elpekekunikut qaillun ellirniartuq.

150
00:16:54,820 --> 00:16:59,800
Tamana tua-i alikluku wangkuta yuullruukut.

151
00:17:00,485 --> 00:17:08,680
Waten wangkutnek tau͡gaam nasaurluullgutkellriani-llu aipaqluta.

152
00:17:08,680 --> 00:17:14,410
Tua-i makut wani tan’gaurluut

153
00:17:14,540 --> 00:17:17,860
Angliriaqamta-wa tua-i

154
00:17:18,275 --> 00:17:24,290
Waten mikluta aipaq’langramta cayuitut, cayuitut.

155
00:17:24,290 --> 00:17:30,640
Tau͡gaam waten temigiqerrluki tamana inerquutekellruat.

156
00:17:30,640 --> 00:17:40,500
Inerquutek’lallruat wangkutnun arnanun tan’gaurluq caukussagaasqevkenaku.

157
00:17:40,505 --> 00:17:49,680
Atam-gguq imkungniartuq qaillun-llu ellirluni, kiituani qaillun ellirtuq.

158
00:17:49,680 --> 00:17:53,280
Tua-i-gguq arnaq tuquungan.

159
00:17:53,285 --> 00:17:58,695
Waten qanrut’lallruitkut.

160
00:18:03,005 --> 00:18:12,765
Cali maa-i-rpak makut ayagyuat mikelngullraat elitnaunguq, Kass’acetun-llu qalarcaurrluteng amlleret.

161
00:18:13,220 --> 00:18:19,400
Qalarutellriani-llu ayagyuat ilait taringyuunateng, camek qalaruciinateng.

162
00:18:19,405 --> 00:18:25,605
Tamana-qaa atawaunrituq cagmariinallra Yugcetun qalarcaraq?

163
00:18:25,680 --> 00:18:37,240
Ilumun tua-i tamana Yugtun qallacaraq, makunun tutgaramteńun atawaunrituq.

164
00:18:37,245 --> 00:18:46,295
Wiinga ukut tutgara’urluunka wiinga qitevcuilama, qitevqurayuilama, qitevcuilama

165
00:18:46,295 --> 00:18:50,645
Yugtun qanruteqtarturalaryaaqanka.

166
00:18:50,645 --> 00:19:00,740
Tau͡gaam taringetuyaaqluteng, tau͡gaam akilii taringesciiganaku, taringesciigataqluku.

167
00:19:00,740 --> 00:19:05,180
Tamarmeng tua-i qanrutellriani taringtuluteng.

168
00:19:05,185 --> 00:19:15,540
Pivakaqerluteng tua͡gaam ca pisqellriani, tua-i-ll’ imkukaunateng, camek tegukaunateng.

169
00:19:15,540 --> 00:19:25,420
Ellimellriani-llu taumek, tauna aperluku ellimellriani imna piarkani cauciinaku tua-i.

170
00:19:25,425 --> 00:19:38,540
Tau͡gaam amlleq ukulleraat tutgarama, amlleq qaneryaraq wiinga qanruqu’uryuamteng nallunritaat.

171
00:19:38,540 --> 00:19:46,620
Tau͡gaam wiinga assikeksaitelaryaaqanka makut Yupiat, Yupiat waten

172
00:19:46,625 --> 00:19:57,665
Nulirqellriik Yupiarulutek, avguvkenani-llu, aipaa-llu call’ nulirra wall’ aanii wall’ maurlua avguvkenani

173
00:19:58,590 --> 00:20:08,850
Waten qitevquraulluki, mikluki ayagluki qitevquraulluki, wiinga assikenritaqa tamana.

174
00:20:09,985 --> 00:20:22,935
Waten qanrucaaqellriani, qanrucaaqellriani tua-i-ll’ uitaluni tua-i camek pisciiganani.

175
00:20:22,935 --> 00:20:25,470
Ca taringesciiganaku.

176
00:20:25,470 --> 00:20:34,560
Waten qit’vuquranrilnge’rmi, Yugtun enemi, enemini qanruqu’urquniu Yugtun

177
00:20:34,560 --> 00:20:38,910
Yugtun qanerturciquq.

178
00:20:38,910 --> 00:20:45,390
Tua-i-llu elitnauquni cali nutaan Kass’atun, Kass’acetun elitnaurluni.

179
00:20:45,395 --> 00:20:49,810
Nauw’ elpeci anglicallrukiici

180
00:20:49,810 --> 00:20:57,950
Tua-i tamarpeci nalluvkenaku, ilaten-llu imkut nalluvkenaki ukut tan’gaurluut.

181
00:20:58,175 --> 00:21:06,850
Arenqiallugtevkenateng Yugtun qallalluteng, Kass’atun qallalluteng. Arenqiallugtevkenateng.

182
00:21:06,850 --> 00:21:17,950
Maa-i tau͡gken mat’um nalliini makut maa-i irniamta, irniamta yuit arenqiallugingaluteng.

183
00:21:17,955 --> 00:21:20,575
Assiinateng tua-i wangni.

184
00:21:24,250 --> 00:21:27,210
Tua-i-w’ time-airtellinilriakuk.

185
00:21:27,215 --> 00:21:29,565
Ii-i, kitak’-wa, quyana.

186
00:21:29,565 --> 00:21:31,600
Ii-i, quyanaqvaa cakneq.

187
00:21:31,600 --> 00:21:34,740
Puqialeng’e’rma tua-i. (Nuu, assirtuq.)

188
00:21:37,495 --> 00:21:45,265
Henry Young-aq-llu atam qanlartuq Kass’allraat iliitnek Erimek-gguq aterluni.

189
00:21:45,265 --> 00:21:49,400
Erimek-llu, aren nalluyagutelliniaqa Eriq-llu.

190
00:21:49,400 --> 00:21:54,750
Eriq tauna tua-i Kass’arra’urluq qercurpak tua-i.

191
00:21:54,750 --> 00:21:57,710
Caunani, kaviinani tua-i.

192
00:21:57,715 --> 00:22:03,245
Waten tua-i ing’utun qatertaluni agayuvigtun.

193
00:22:03,495 --> 00:22:06,145
Here, I’ll take that. (Ii-i.) Quyana.

194
00:22:06,145 --> 00:22:07,365
Ii-i.


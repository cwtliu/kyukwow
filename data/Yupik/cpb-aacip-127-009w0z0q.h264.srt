1
00:00:00,000 --> 00:00:02,400
…qanerluni ataucimek pivkenaku.

2
00:00:02,500 --> 00:00:06,000
Tuarpiaq malrugnek umyuarluni.

3
00:00:07,000 --> 00:00:09,000
Ilait-llu waten qanerluteng:

4
00:00:09,500 --> 00:00:12,500
Kass’atun tau͡gaam yuk uvkeqerkauluku.

5
00:00:13,500 --> 00:00:17,000
Yugtun qallatengraan ukveqerkauvkenaku.

6
00:00:17,500 --> 00:00:22,000
Tamaa-i-gguq umyugaat elluatuunrirluni.

7
00:00:24,500 --> 00:00:32,000
Nutem man’a qaneryararput Agayutmek cikiutekngamteggu
piniulliniuq wangkutnun.

8
00:00:33,000 --> 00:00:39,500
Tuaggun ca caperrnarqengraan piyugngaluku
uuggun qantucimteggun Yugcetun.

9
00:00:42,000 --> 00:00:44,000
Avirautelliniuq.

10
00:01:01,000 --> 00:01:03,000
Tua-llu? Tape-aq-qaa maa-i roll-artuq?

11
00:01:06,000 --> 00:01:12,000
Ii-i. Tamatumek-am tuaten qalarut’lallruit ciuliamta arcaqerluni.

12
00:01:12,500 --> 00:01:14,000
Waten-ll’ ilait qanraqluteng:

13
00:01:15,500 --> 00:01:25,500
“Yugcetun qaneneq nalluyaguskuvciu,
qaneryarat-llu makut ayuqucirtuutet nalluyaguciiqaci.

14
00:01:25,600 --> 00:01:29,000
“Cauciqceci-mi tuaten ayuqlirikuvci?”

15
00:01:31,500 --> 00:01:36,000
Kitak’ maavet ek’arrlunuk waniwa.

16
00:01:36,500 --> 00:01:45,900
Ak’a ava-i wani alerquun, alerquutet Yupiit alerquutait angelriit iliit

17
00:01:46,000 --> 00:01:52,000
Man’a wani kencikiyaraq nunamek, caungraan man’a wani kencikiyaraq.

18
00:01:52,100 --> 00:01:57,000
Tamana alerquun caucia qanrutkeqerru.

19
00:01:58,800 --> 00:02:06,000
Maavet-llu maa-i wavet ernemteńun tekilluten
tangllerpenek elpet qanrutqerki.

20
00:02:07,000 --> 00:02:10,000
Yaa, maa-i-q’ ayagnirnariuq? Ii-i.

21
00:02:10,500 --> 00:02:12,000
Atqa-q’ ciumek piluku?

22
00:02:13,500 --> 00:02:16,500
Waniwa wiinga atengqertua Joshua Phillip.

23
00:02:17,500 --> 00:02:26,000
Yuurtellrulua… Yugtun ima Maqisteńgulua; nickname-aqluku Maqista.

24
00:02:26,500 --> 00:02:35,000
Tau͡gken atpiaqa Ac’urunauluni. Angllullemni tuaten uitaluni.

25
00:02:36,000 --> 00:02:39,000
Yuurtellrulua January 1, 1912.

26
00:02:40,500 --> 00:02:45,000
Maa-i allrakunglua 79-aarlua.

27
00:02:46,800 --> 00:02:52,000
Waniwa tangllemnek, tangaallemnek taringekemnek-llu wiinga

28
00:02:52,500 --> 00:02:59,000
Allam pikenrilkiinek, wii tau͡gaam taringellemnek qanrutqataramci.

29
00:03:01,500 --> 00:03:07,000
Au͡gkut ciuliaput qanruyutengqellrulliniut waten:

30
00:03:09,000 --> 00:03:16,500
Ilan yuullguten nutaan-llu tangengerpegu elluarrluki ciuniuqiu

31
00:03:17,500 --> 00:03:20,000
Kenekluku-llu elpetun pitarrluku.

32
00:03:20,500 --> 00:03:26,000
Amta-llu makunek Bible-aanek akurtuqsaunateng, tangeqsaunateng.

33
00:03:26,800 --> 00:03:30,000
Kass’amek-ll’ ataucirraungraan tangeqsaunateng.

34
00:03:31,500 --> 00:03:33,000
Aturarluteng-llu amirrlainarnek.

35
00:03:33,500 --> 00:03:36,000
Tau͡gken waniw’ qanruyutiit:

36
00:03:36,500 --> 00:03:39,000
Ilan kenkarkaugan elpetun pitarrluku.

37
00:03:40,500 --> 00:03:44,000
Mat’umi-am nutaan taringua

38
00:03:45,500 --> 00:03:52,500
Ukvemteńi uumi Jesus-aam-gguq una atrautellruaq malruk
waten qanerluni:

39
00:03:52,800 --> 00:03:56,000
Alerquutet-gguq Moses-aakun cikiutekumaut

40
00:03:56,500 --> 00:04:03,500
Tau͡gaam-gguq una naklekun piciun-llu Jesus Christ-aakun pillruuq.

41
00:04:04,800 --> 00:04:12,000
Tua-i-llu nutaan imkut ciuliamta au͡gkut nallutmun qanruyutiit:

42
00:04:12,500 --> 00:04:15,500
Ilan kenkarkaugan elpetun pitarrluku.

43
00:04:16,700 --> 00:04:21,500
Ciuliamta arcaqerluku alerquutekaat waten qanerluteng:

44
00:04:22,500 --> 00:04:28,000
“Pivakarluten qallaciiqut yuk tauna qanrucunaitniluku,

45
00:04:29,000 --> 00:04:31,900
“Assiitniluku, inerciigatniluku.”

46
00:04:32,000 --> 00:04:34,000
Waniw’ qanruyutiit:

47
00:04:34,500 --> 00:04:40,000
“Taukunun qanelrianun maligtaqucaqunak watqapik.

48
00:04:40,500 --> 00:04:43,500
“Tauna-llu cangakellrat cangaksaqunaku.

49
00:04:43,800 --> 00:04:52,000
“Tangerquvgu-llu qanrruuguskiu angnillerkaakun,
kaikan-llu nerevkarluku.

50
00:04:53,000 --> 00:05:02,500
“Aturarrliqkan-llu aturan navervingqerqata,
aturavet iliitnek cikirrarniaran tangerrluku tauna.”

51
00:05:03,000 --> 00:05:07,000
Tamaa-i-nguuq ilakuyun, kenkuyun

52
00:05:07,100 --> 00:05:12,000
Avaken ciuliamteńek ayagluni alerquun angtatailnguq.

53
00:05:13,500 --> 00:05:18,000
Tuamta-llu Bible-aani waten naaqilartua:

54
00:05:19,000 --> 00:05:28,000
Alerquutet-gguq ukut Old Testament and New Testament
ataucimurcimaut ataucikun qaneryarakun waten qanerluteng:

55
00:05:29,000 --> 00:05:32,000
“Ilan kenkarkaugan elpetun pitarrluku.”

56
00:05:32,500 --> 00:05:36,500
Tamaa-i-nguuq. Allamek anirtuutaitukut.

57
00:05:37,500 --> 00:05:41,000
Allamek-gguq ellarpallraam aciani anirtuutaitukut

58
00:05:41,500 --> 00:05:46,000
Uum naklekiyaram piciuyaram-llu avatiini.

59
00:05:47,000 --> 00:05:54,500
Una naklekiyaraq piciuyaraq-llu kiigkenka arcaqerlukek
ciuliamta alerquutekegket.

60
00:05:55,500 --> 00:05:58,000
Una piciuyaraq waten ayuquq:

61
00:06:00,000 --> 00:06:05,000
Qanresqevkenata iqluurluta, qanengssaasqevkenata-llu iqluurluta,

62
00:06:06,000 --> 00:06:09,500
Piciulriarrlainarnek tau͡gaam qantusqelluta.

63
00:06:11,000 --> 00:06:15,500
Uum wani naklekiyaram aipaqluku, ilakluku.

64
00:06:16,000 --> 00:06:22,500
Malruulukek Jesus-aam atraucamikek naklekun piciun-llu

65
00:06:23,500 --> 00:06:31,500
Ciuliamta niipailegmegteggu ak’a kinguliarameggnun
sagtellrulliniluku tauna neklekiyaraq.

66
00:06:32,500 --> 00:06:35,000
Kenka angtataituq.

67
00:06:35,500 --> 00:06:38,000
Allamek-llu-gguq Bible-aat qanertut:

68
00:06:38,700 --> 00:06:45,500
Allamek-gguq anirtuutaitukut uum naklekiyaram
piciuyaram-ll’ avatiigni.

69
00:06:46,000 --> 00:06:50,500
Tua-i taukuk angtatailnguuk qanruyutek wangkutnun.

70
00:06:51,500 --> 00:06:53,500
Man’a-q’ pitalkeksaituq?

71
00:06:54,000 --> 00:06:55,000
Pitalkuq.

72
00:06:55,700 --> 00:07:02,500
Nutaan qanengssakatartua mat’umi up’nerkami pektellemnek.

73
00:07:03,500 --> 00:07:07,500
Waten-am umyuangua up’nerkaq kiagniararluku:

74
00:07:08,500 --> 00:07:13,000
Angu ataki tang pavavet pissualallma iliininun

75
00:07:14,000 --> 00:07:24,500
Kiakan aguutekun levaacuaralegkun
tamana tarritelallma iliit tangerrsartuqaqerlaku.

76
00:07:25,500 --> 00:07:28,000
Tua-i-llu kiagan cikuirucan

77
00:07:29,500 --> 00:07:36,000
Tuulkessaarmiut kiatiitgun tevyarakun tevluta Elaayuum kangranun.

78
00:07:36,500 --> 00:07:40,000
Nutaan tuaggun cetuukut.

79
00:07:41,500 --> 00:07:47,000
Cetuinanemteńi pengulkugmun tekitaqamta arulairlua nacetaqlua.

80
00:07:48,500 --> 00:07:54,000
Nacetaqama tekitnaurtua uumek pop-autellermek.

81
00:07:55,000 --> 00:07:58,500
Maani-llu kuigmi levaarinanemni

82
00:07:59,500 --> 00:08:06,000
Tangerrnaurtua napat avayaitni plastic-aaq kevingaluni.

83
00:08:06,500 --> 00:08:09,000
Tuavet nagingalliniluni.

84
00:08:09,500 --> 00:08:11,500
Tamakunek tangaagua.

85
00:08:12,000 --> 00:08:15,500
Qaillun-llu umyuarteqeksaunii ciuqlirmi kangingellemni.

86
00:08:16,500 --> 00:08:20,000
Kiituani tang avani uaqsigiluta

87
00:08:21,000 --> 00:08:24,000
Nakleng, cat tamalkuita pop-autengqerran

88:
00:08:25,000 --> 00:08:29,500
Pop-autellernek pitangqerran umyuangua

88
00:08:29,600 --> 00:08:33,500
All’ atam wangkuta makut irniaput.

89
00:08:34,500 --> 00:08:40,000
Cakneq-lli uqlaussiyaagpaa ciuliamcetun pivkenani.

90
00:08:43,500 --> 00:08:45,500
Ukuugut arcaqerluteng:

91
00:08:46,500 --> 00:08:54,500
Pop-autellret, plastic-aat, atsiyaryaraitni-wa terr’ilitat cali.

92
00:08:55,000 --> 00:09:01,500
Qavartallrit-llu carangllirrlainarluteng qemagngavkenateng tamakut.

93
00:09:02,700 --> 00:09:09,000
Avani tang ciuliamteńi nuna man’a menuunaku.

94
00:09:11,000 --> 00:09:14,000
Carangllugtaunani, tamakunek pitautani.

95
00:09:14,800 --> 00:09:22,000
Pop-autellernek, cavilqunek, plastic-aanek, terr’ilillernek pitaunani.

96
00:09:23,500 --> 00:09:28,500
Tamakut-llu pinginanratni kuvyallernek cali.

97
00:09:30,000 --> 00:09:38,500
Maani tayima kangitmun Kusquqvak Akula-llu pau͡gna tuaten
uksurpak civingallernek.

98
00:09:39,000 --> 00:09:45,000
Uqlarluni. Uqlauciluni neqnek, nuna-llu man’a uqlarluni.

99
00:09:48,000 --> 00:09:53,900
Akwaugaq-llu au͡gna Matthew Beans-aaq qanemcillermini
qanemciuq waten:

100
00:09:54,000 --> 00:09:57,900
Tengaurcuutetgun-gguq nunanun ayagaaqami

101
00:09:58,000 --> 00:10:08,000
Nunat mallgiaqamiki tamakunek plastic-aanek kalikallernek-llu
tangaangelartuq nunat mallgiaqamiki

102
00:10:08,500 --> 00:10:11,500
Anuqem pirtukluki ayagatellri.

103
00:10:14,000 --> 00:10:20,500
Waten tang umyuangellrulrianga wiinga up’nerkaq
tamaaggun tamakunek tangerpakallemni:

104
00:10:21,500 --> 00:10:23,900
Qanrutkarkaurrluki agayuvigmi.

105
00:10:24,000 --> 00:10:29,000
Wall’u agayuviunrilengraan tamakut apertuagarkaurrluki.

106
00:10:30,000 --> 00:10:32,900
Ciuliaput menuitellruut.

107
00:10:33,800 --> 00:10:38,500
Nunaseng man’a kencikluku clean up-aarumarrlainarluku.

108
00:10:39,500 --> 00:10:45,000
Piinanermeggni-llu merteng Kusquqvak

109
00:10:45,500 --> 00:10:52,000
Kusquqvaunrilengraan nanvat kuiggaat-llu kencikluki,
uqlarcetevkenaki.

110
00:10:52,500 --> 00:10:55,500
Nuna-llu piyararteng uqlarcetevkenaku.

111
00:10:56,000 --> 00:11:02,000
Clean up-aarumarrlainarluku ciuliamta waten qanerluteng:

112
00:11:02,500 --> 00:11:05,500
Ellam Yuan tangvagaakut.

113
00:11:06,800 --> 00:11:10,000
Cipciyuunata-gguq Ellam Yuan tangvagaakut.

114
00:11:11,500 --> 00:11:17,000
Bible-aani naaqilartut tayima elisngalriit, wiinga-llu naaqelartua

115
00:11:18,000 --> 00:11:21,000
Psalms 24-aami waten qanertuq:

116
00:11:21,300 --> 00:11:26,000
Agayutem nuna pikaa tamakunelnguut-llu tamalkuita.

117
00:11:26,500 --> 00:11:30,500
Tuani-llu enengqellriit tamalkuita elliin pikai.

118
00:11:32,500 --> 00:11:42,500
Nakleng wangkuta mat’um nalliini nunamteńek uqlarilriani
ukvelrianek aterpagingaluta.

119
00:11:43,500 --> 00:11:50,000
Ukvelriaruciqukut-qaa air-arput nunaput-llu uqlarluku?

120
00:11:51,000 --> 00:11:54,500
Maaten umyuangcartua

121
00:11:55,000 --> 00:11:59,500
Ukvelriani wangkuta tuaten air-angqerrngaitellinilriakut.

122
00:12:00,500 --> 00:12:06,500
Nunavut uitavigput uksumi, pissurviput-llu yuilqumi

123
00:12:08,000 --> 00:12:14,000
Enecetun clean up-aarumalriatun ayuqevkararkauyaaqelliniarput

124
00:12:14,100 --> 00:12:20,500
Wangkuta air-arput, pissuryaraput, neqsurviit, Kusquqvagput-llu.

125
00:12:21,700 --> 00:12:28,000
Mat’um-llu nalliini ayainanemni Kusquqvagkun tangerrnaurtua
pop-autelleq man’a atreskii.

126
00:12:28,900 --> 00:12:34,900
Amta-llu nerangnaqvikluku akingengnaqvikluku-llu.

127
00:12:35,000 --> 00:12:38,500
Ik’atak qalquni qaillun piciqa?

128
00:12:40,000 --> 00:12:42,500
Au͡gkut tang ciuliaput waten qanelriit:

129
00:12:43,500 --> 00:12:47,000
Makut-gguq neqet cumucitartut.

130
00:12:48,000 --> 00:12:52,500
Man’a-gguq kuik assiitellriamek camek aungqerqan

131
00:12:53,500 --> 00:12:57,500
Neqet aturngaitaat unguvatekngamegteggu meq.

132
00:12:58,000 --> 00:13:03,500
Nallunrilameng atuqunegteggu tuquciqngameng kangillipailegmegteggu.

133
00:13:04,000 --> 00:13:09,000
Aturciigatait-gguq uqlalria meq neqet avaken ayagluteng.

134
00:13:09,500 --> 00:13:18,000
Makut nunam auluklerkaa, mer’em-llu auluklerkaa
avaken ayagluki ciuliamteńek

135
00:13:18,100 --> 00:13:26,500
Millions of millions year pellugluteng taringumarillerteng
inerquutekait piciulria.

136
00:13:26,900 --> 00:13:29,500
Piciulriit tau͡gaam inerquutek’larait

137
00:13:29,900 --> 00:13:33,500
Taringelteng nakmiin iimegteggun tangaalteng.

138
00:13:34,000 --> 00:13:41,400
Taumek tuaten ayuqngan man’a mat’um nalliini murilkeqernaurtukut.

139
00:13:41,500 --> 00:13:47,500
Cairusngiinartuq neqairusngiinarluni-llu mat’um nalliini

140
00:13:48,500 --> 00:13:54,000
Merput nunaput-llu kencikenrilamteki iqaurcamteggu wangkuta.

141
00:13:55,800 --> 00:13:58,000
Makut-qaa ekuasciigataput?

142
00:13:59,100 --> 00:14:08,500
Wall’u nunapigmun patulluki unicunaqsaaqaput
nunavut clean up-aarumavkarluku.

143
00:14:10,000 --> 00:14:18,000
Nallunrituci enengqellriani assilrianek
caranglliisqumanritarci enesi.

144
00:14:19,500 --> 00:14:26,500
Arcaqanrulria waniwa nunasi air-arci-llu pissurvigci.

145
00:14:27,000 --> 00:14:34,500
Tuaten nutaan arcaqanruluku murilkarkauyaaqerci
nakmiin qavarvigpeceńi enemi.

146
00:14:35,000 --> 00:14:37,500
Clean up-aarumavkarluku.

147
00:14:38,000 --> 00:14:45,500
Waten mat’um nalliini nunavut uqlangan
Agayutem atawaqerceciigataa.

148
00:14:46,000 --> 00:14:51,000
Cat ikegliinavkarluki, neqet ikegliinavkarluki

149
00:14:53,000 --> 00:14:57,000
Makut-llu cali naunraat tuar ikegliinavkarluki.

150
00:14:57,500 --> 00:15:01,500
Atawaqertesciiganaku nuna uqlalria.

151
00:15:02,500 --> 00:15:07,500
Allamun yugmun wall’u Kass’amun ellinrillaut

152
00:15:07,600 --> 00:15:10,500
Wangkutnun tau͡gaam nunakestainun.

153
00:15:11,000 --> 00:15:15,500
Tamakunek carririarkanek murilkiarkanek-llu

154
00:15:15,600 --> 00:15:22,000
Wangkutnun tau͡gaam ellilaut man’a allamun yugmun pivkenaku,
nugtartevkenaku.

155
00:15:23,000 --> 00:15:26,000
Wangkuta murilkenrilucimcetun

156
00:15:26,500 --> 00:15:32,000
Ayagyuaput-llu ayuqucirtunrilucimteńek tamatum
kencikluku atu’urkaatnek

157
00:15:32,500 --> 00:15:38,000
Tuaten ellircetarput wangkuta iirusngiimteki ayagyuaput.

158
00:15:38,500 --> 00:15:43,000
Kitak’ waken ayagluta ayuqucirturnauput

159
00:15:43,500 --> 00:15:49,900
Nuna share-arluku menuunaku pisqelluku.

160
00:15:50,500 --> 00:15:54,400
Nallunaitqapigmek nunavut menuiruskan

161
00:15:54,500 --> 00:15:58,000
Agayutem atawaqerceciiqaa ciuliamcetun

162
00:15:58,500 --> 00:16:09,000
Cat amllerivkarluki, ca tamalkuan enuryugpek’naku
paivngavkarluku wangkuta atutukput maani nunami.

163
00:16:09,500 --> 00:16:16,000
Yaqulget, ungungssiaraat, tuntut, imarmiutaat-llu tuaten piyugngait.

164
00:16:16,500 --> 00:16:20,000
Avani ciuliamteńi qanengssaitni qanlartut

165
00:16:21,000 --> 00:16:30,500
Taluyaarait-llu-gguq muirluteng
igesciigaliaqameng cangenrilalliniut imarmiutarnek.

166
00:16:30,900 --> 00:16:33,500
Amllerluteng cat tamarmeng avani.

167
00:16:33,700 --> 00:16:41,500
Nuna-wa clean up-aaran waten menuunani
Agayutem atawaqercecimaluku tuaten.

168
00:16:42,000 --> 00:16:47,000
Ca tamalkuan kemget alerquutnguluteng

169
00:16:47,500 --> 00:16:52,500
Aturngailkeput cipneput teq’erluki unitesqelluki.

170
00:16:53,500 --> 00:17:00,000
Yuilqumi-llu tuntum enranek
wall’u allam ungungssiaraam enranek tangerqumta

171
00:17:00,500 --> 00:17:07,000
Canimelkii nanvartailkan nunamun pakiulluku tauna unitesqelluku.

172
00:17:07,500 --> 00:17:12,500
Canimelkii nanvartangqerran tuavet nanvamun enra egcartuusqelluku.

173
00:17:12,700 --> 00:17:15,500
Alerquutekluku ciuliamta tuaten.

174
00:17:16,000 --> 00:17:21,500
Nuna menuunaku man’a tangllerteng pisqelluku.

175
00:17:22,000 --> 00:17:28,500
Tamatumek tamaa-i qanerkanglua wii utertua up’nerkaq
pektellemni tamatumek.

176
00:17:29,500 --> 00:17:40,500
Waten ayuqluku uqlartaluku aulukestemta
nunam-llu piliaqestiin pikestiin atawaqercesciigataa.

177
00:17:42,000 --> 00:17:43,500
Tamaa-i tamana.

178
00:17:44,000 --> 00:17:55,000
Tuamta-llu cali mat’um tang nunam clean up-aallra akituqapiarallinilria.

179
00:17:57,000 --> 00:18:07,000
Avani tang mat’um nalliini nunani-am clean up-aarilrianek
akingurluteng tangaalalrianga.

180
00:18:07,900 --> 00:18:10,000
Amta-ll’ clean up-aaristeńek aterluteng.

181
00:18:10,100 --> 00:18:13,000
Aki tau͡gaam tangvagluku watua maa-i.

182
00:18:13,800 --> 00:18:18,500
Avani tau͡gken ciuliamteńi aki tangvanritaat.

183
00:18:20,000 --> 00:18:27,000
Una tau͡gaam akaarnun yuukallerkateng kiingan tangvagaat
au͡gkut ciuliamta.

184
00:18:30,000 --> 00:18:32,000
Waten ayuqut:

185
00:18:34,500 --> 00:18:47,000
Nunani, nunameggni canegmek naumalriartangqessuunaku
clean up-aatuluku can’get nauvkarraarluku nunaseng.

186
00:18:48,000 --> 00:18:52,500
Tuamta-llu uksumi tumyarat qanikciurturatuluki.

187
00:18:53,000 --> 00:18:57,000
Mertaryarait-llu qanikciurturatuluki ciuliamta.

188
00:18:57,800 --> 00:19:02,000
Tuaten ayuqngata nuniit atawaqercecimallruuq.

189
00:19:03,000 --> 00:19:14,000
Tamakut-llu imkut clean up-aartet waten tamakut qanertut:

190
00:19:14,500 --> 00:19:21,000
“Caranglliuryunqeggluten, clean up-aaryunqeggluten yuukina
aki umyuaqevkenaku.

191
00:19:21,500 --> 00:19:24,900
“Akituuq clean up-aarineq.

192
00:19:25,000 --> 00:19:33,000
“Waten ciunren ukatmun takuyallren tamarmi neqtangqerrnaurtuq.

193
00:19:33,800 --> 00:19:42,500
“Tuamta-llu neqtangqerrnginanrani tuaten ciunren
akaarnun unguvaqerciquten nunami.”

194
00:19:42,700 --> 00:19:45,500
Akqutii tamaa-i clean up-aaryaram.

195
00:19:46,000 --> 00:19:49,000
Anirtima ellangellemni avani

196
00:19:50,000 --> 00:19:57,500
Arnassagarnek angukara’urlurnek-llu tangaatuunga
ciisquteng ayaperluki piyuanaurtut.

197
00:19:58,000 --> 00:20:05,000
Nengesciiganateng angukara’urluurtem arnassagaurtellrata-llu
ugaani tuaten pivkarluki.

198
00:20:07,000 --> 00:20:18,000
Cunawa maa-i au͡gkut ciuliat arnaunge’rmeng nunaseng
clean up-aarturatuamegteggu akaarnun yuuqatullinilriit.

199
00:20:19,500 --> 00:20:23,500
Ciisquteng-llu ayaperrluki tarricaurrluteng.

200
00:20:24,000 --> 00:20:29,000
Tamaa-i clean up-aalriim akiliutii.

201
00:20:29,500 --> 00:20:32,900
Tuamta-llu qanengssagnek waten qanernaurtut:

202
00:20:33,500 --> 00:20:39,500
Una-gguq nukalpiaq ilamitun ayuqevkanani nuqlilluni.

203
00:20:40,500 --> 00:20:47,000
Aterluni-llu Picuilngurmek. Pitengnaq’nge’rmi-ll pitesciiganani.

204
00:20:47,500 --> 00:20:53,000
Tamakut-gguq-am ilait ayariluteng makunek piculrianek

205
00:20:54,000 --> 00:21:00,000
Nunani clean up-aarteńgurtelartut kia ellimenrilengraateng.

206
00:21:01,000 --> 00:21:08,500
Kasngukluku picuitellerteng tamakunek
nunani clean up-aarteńgurtelallinilriit.

207
00:21:10,000 --> 00:21:15,000
Tuaten piameng tamana atu’urqamegteggu

208
00:21:16,000 --> 00:21:20,000
Imkut nukalpianek piculinek-llu atellget

209
00:21:20,500 --> 00:21:28,000
Amatairluki picunrurtaqluni tauna tuaten ayuqellria
clean up-aarteńgurtaqami.

210
00:21:28,500 --> 00:21:37,000
Waniwaulliniuq: Agayutem nunani elliin pini carriucia
taumun yugmun

211
00:21:37,500 --> 00:21:41,500
Quyam ugaani piyullrinek akililallinia.

212
00:21:42,000 --> 00:21:50,500
Akilitekluki. Unguvaan taktaciatun tuaten ayuqevkararkauluku
enuqlitevkenaku yuuluku.

213
00:21:51,000 --> 00:21:55,500
Clean up-aarturallra man’a akituqapigtelliniuq nunam.

214
00:21:56,000 --> 00:21:58,500
Nallunguayunaitelliniarput.

215
00:21:59,000 --> 00:22:01,000
Waten-llu qanrut’lallruitkut:

216
00:22:01,500 --> 00:22:11,000
Pekcarani ikamraryarani tekiciiquten muragmek canirngalriamek
ikamraryarat canirutqapiggluki.

217
00:22:11,900 --> 00:22:17,500
Tamana kituryaqunaku murak caningqalria ikamraryarani.

218
00:22:17,600 --> 00:22:21,500
Teguluku avavet ikamralqenrilkiitnun egeskiu.

219
00:22:22,500 --> 00:22:29,500
Waten iqungqertuq: maani nunami pekqurallerpeni

220
00:22:29,800 --> 00:22:35,500
Caknerpak arenqiallugtaassiyaapek’nak pekqurnaurtuten nunami maani.

221
00:22:35,500 --> 00:22:36,000
Tamaa-i tamana akqutii tamatum.
Caknerpak arenqiallugtaassiyaapek’nak pekqurnaurtuten nunami maani.

222
00:22:36,000 --> 00:22:41,500
Tamaa-i tamana akqutii tamatum.

223
00:22:43,000 --> 00:22:47,000
Mat’um-llu maa-i nallini waten ayuqeciqut:

224
00:22:50,000 --> 00:22:56,500
Neqlilqengramteki, neqlilqengramteki clean up-aarluku

225
00:22:57,000 --> 00:23:02,000
Neqalleq-llu erurluku ulligcivigni wall’u allani.

226
00:23:02,500 --> 00:23:11,000
Neqaller ulligcivimteńi neqsurvimteńi tuani tauna uqlarpek’naku
cavilqunek wall’ kalikallernek.

227
00:23:12,000 --> 00:23:16,000
Kalikallret ekuanarqai ekuavigmek taqulluta.

228
00:23:16,500 --> 00:23:22,500
Cavilput-llu teq’ernarqaput Kusquqvamteńun mermun egtevkenaki

229
00:23:24,500 --> 00:23:29,500
Qallran neqairuciiqngakut tamana Kusquqvak.

230
00:23:31,800 --> 00:23:37,000
Tamaa-i tamana arcaqerluku wangkuta murilkarkaqerput.

231
00:23:38,000 --> 00:23:42,000
Ukvelrianek aterpagingaukut mat’um nalliini.

232
00:23:43,000 --> 00:23:50,000
Ukvelriarukumta pikenrilkevut nuna clean up-aarrlainarluku
piyartukut.

233
00:23:50,500 --> 00:23:56,000
Agayutmun wangkutnun navriutekaa assirluku atuusqelluku wangkutnun.

234
00:23:56,500 --> 00:24:01,500
Tau͡gaam wangkuta taringumanrilamta mat’um nalliini.

235
00:24:02,000 --> 00:24:05,000
Qitevtellrata-wa pillikai ayagyuat.

236
00:24:05,500 --> 00:24:10,000
Tamatum cairtutellriatun ayuqaakut.

237
00:24:11,000 --> 00:24:17,000
Pissuryaraput-llu neqairusngiinalriatun ayuqevkarluki uqlarluni.

238
00:24:17,500 --> 00:24:25,000
Tamana qitevcaram anirturngaitaakut mat’um tau͡gaam ukvertallemta

239
00:24:25,500 --> 00:24:30,000
Ukverkun-llu carririllemta qigcikluku nunavut.

240
00:24:30,500 --> 00:24:37,800
Au͡gkut tang ciuliamta waten ayuqekiit man’a nunaseng atuqseng:

241
00:24:38,500 --> 00:24:42,000
Yuilqurrungraan enemegcetun qigcikluku.

242
00:24:42,500 --> 00:24:53,000
Tuamta-llu merteng Kusquqvak pissuryarateng-llu,
taluyaryarateng-llu can’giircuryarateng qigcikluki.

243
00:24:54,800 --> 00:25:03,500
Watqapik-llu cikutesqevkenaki aruisqevkenaki-llu neqnek
taluyat neqairuciiqniluki.

244
00:25:04,500 --> 00:25:14,000
Tuatnalriit amllerrata watua maa-i, kuvyanek-llu aruilrianek
neqairusngiinartuq.

245
00:25:14,500 --> 00:25:20,500
Tamaaggun taringnarqaakut wangkuta Agayutmek aniqlaamacirput.

246
00:25:20,600 --> 00:25:30,000
Camek enuryugcingiinarluta, neqkanek-llu enuryugciriinarluta
neqnek wangkuta pisqutacimcetun.

247
00:25:30,400 --> 00:25:37,000
Angu ataki tang umyuallgutekluta tamamta ciulirnerni

248
00:25:37,800 --> 00:25:44,500
Kinguput makut ayuqucirturnauput
mat’um nunam auluklerkaanek menuunaku.

249
00:25:44,600 --> 00:25:52,500
Ataam menuiruskan Agayutem atawaqerceciiqaa quyakuni
pinrilngaunaku-llu.

250
00:25:53,500 --> 00:26:05,000
Atawaqerceskani cat amlleriarkaugut wangkuta nertukput, tuniat,
unangengnaquteput-llu cali ayuqluki tuaten.

251
00:26:06,700 --> 00:26:15,500
Tayima radio-tgun niicugniaqama-llu wiinga iliini
qallatellrianek quyalartua.

252
00:26:15,600 --> 00:26:20,000
Mat’umek arcaqalriamek up’nerkaq umyuangellemnek

253
00:26:21,000 --> 00:26:28,000
Iigemkun tangaallemnek qanerkanglua utertellemnek qalarutamci
niicugnilriani tamarpeci.

254
00:26:30,000 --> 00:26:34,900
Ayagyuaput yagutnariaput tuaten ayuqesqelluki.

255
00:26:35,000 --> 00:26:45,500
Waniwa wiinga yuunka tuaten akaarnek ayagluki ayuqucaaqanka
clean up-aatuluki pisqelluki.

256
00:26:45,600 --> 00:26:53,500
Takuatni-llu tangvagtellua carriritulua,
neqlilput-llu carrituluku tangvagtellua.

257
00:26:54,000 --> 00:26:58,500
Makut-llu uqulkuutellret can-allret mermun egtesqevkenaki.

258
00:26:59,000 --> 00:27:08,000
Wii plastic-aamun caquluki nunamun elallemnun egtelaranka.

259
00:27:08,500 --> 00:27:17,500
Qanqainarpek’nii tangvagtellua ukunun wii yumnun
tuaten ayuqucirturluki wii calillemnun.

260
00:27:18,800 --> 00:27:22,500
Tuaten piyunarqukut ataulriani aanaulriani-llu

261
00:27:23,000 --> 00:27:27,900
Ayagmek man’a ciuliamcetun nunavut qigciklerkaa

262
00:27:28,000 --> 00:27:32,500
Murilkelluku-llu assirluku-llu menuunaku-llu atullerkaa.

263
00:27:33,500 --> 00:27:38,000
Piluaqerciqvagceta tuaten pikumta.

264
00:27:39,800 --> 00:27:45,000
Amani-qaa ernermi nangneqlirmi quyavikngaitaakut Agayutem?

265
00:27:45,100 --> 00:27:50,000
Nunani clean up-aalallruniluku-qaa qanrusngaitaakut?

266
00:27:51,000 --> 00:28:02,500
Elliin pikngamiu nallunailngurmek clean up-aaturillret
avani ciuqvani nukalpiarurcet’larai.

267
00:28:03,000 --> 00:28:05,900
Tamana ayagneqluku.

268
00:28:06,000 --> 00:28:08,900
Man’a amlleqapigtuq.

269
00:28:09,500 --> 00:28:14,000
Qanruteksuumirluku qanrutkaqa tekicama.

270
00:28:14,100 --> 00:28:23,000
Agayuvigni-llu qalarutkela’arqa man’a clean up-aarluteng
nunam atullerkaa mer’em-llu tamarkenka.

271
00:28:23,500 --> 00:28:25,000
Qigcikluki.

272
00:28:25,500 --> 00:28:27,500
Amlleqapiartuq man’a.

273
00:28:28,000 --> 00:28:41,800
Pinritevkenaku ayagyuaput ayuqluta mat’umek yagulluki
qalarutnariaput menuunaku man’a pisqelluku.

274
00:28:42,000 --> 00:28:44,400
Waten ukut yuunka pilaranka:

275
00:28:44,500 --> 00:28:50,500
Unugpak-llu qavalqeng’erpeciu clean up-aarrlainarluku unitelarciu.

276
00:28:51,000 --> 00:28:53,000
Tuaten qanrucunarqaput.

277
00:28:53,700 --> 00:28:57,900
Maa-i tangaalartua terr’ilitallernek-llu

278
00:28:58,000 --> 00:29:03,000
Kenkek’ngaita terr’ilitallrit tegingaluteng, paivngaluteng.

279
00:29:03,500 --> 00:29:09,000
Agayutem-kiq tangvallrani quyanarqenripagtat tamakut?

280
00:29:10,400 --> 00:29:17,700
Umyuallgutekluta ciuliamcetun man’a nunavut auluknariarput
clean up-aarumarrlainarluku.

281
00:29:18,000 --> 00:29:22,000
Quyana. Niicugnikuvci quyavikamci-llu.

282
00:29:22,500 --> 00:29:31,500
Wiinga-llu tuaten qanrutlemtun tuaten pingnaqu’urciqua
piyunarquciqa maliggluku.

283
00:29:32,000 --> 00:29:37,000
Tua-i quyana mat’umek arcaqakekemnek qanrulluci.

284
00:29:38,000 --> 00:29:44,000
Yuunertuyaraullinian-llu tamana ak’anun clean up-aariyaraq.

285
00:29:45,000 --> 00:29:48,000
Au͡gna, au͡gna ava-i wani taq’uq.

286
00:29:48,100 --> 00:29:56,000
Kitak’ allamun wani cali ek’arrlunuk piyugngakuvet,
allamun ek’arrluten.

287
00:30:05,000 --> 00:30:05,500
Yaa.

288
00:30:05,600 --> 00:30:06,500
Wiinga-qaa ukatmurrlua?

289
00:30:10,000 --> 00:30:10,300
Tua-llu?

290
00:30:10,400 --> 00:30:14,000
Kitak’ waniw’ aptenqigteqataramken allamek.

291
00:30:14,500 --> 00:30:17,000
Waten-gguq elliussiyaagtuten.

292
00:30:18,000 --> 00:30:21,500
Pektaassiyaagpek’nak uitangnaqu’urluten piniartuten.

293
00:30:22,000 --> 00:30:25,400
Ava-i wani qangvaq cali panivet iliit

294
00:30:25,500 --> 00:30:35,000
Panivet iliit apqangssallemteńi waten au͡g’um aptellrua
qaillun anglicaumallranek.

295
00:30:35,500 --> 00:30:39,000
Tua-i-ll’ piluni ellii umyuarteqniluni waten:

296
00:30:39,800 --> 00:30:50,000
Waten tua-i ilaseng picurlagaqan aipaallerpet im’um
quyurrluki tamalkuita inerqulallri.

297
00:30:51,000 --> 00:30:57,000
Qaillun tuaten-qaa piluni inerquilleq maa-i

298
00:30:57,500 --> 00:31:02,000
Maa-i iciw’ niiqurangelriakut kina una ilallugun
ik’iku’urluku kiingan tua-i.

299
00:31:03,000 --> 00:31:07,500
Kenkessiyaagpek’naku-llu iliini ilakellriit ukut piaqluku

300
00:31:07,800 --> 00:31:14,000
Ikiungan, niicuilan, taangatuan, catuan, tua-i allakaucugturluku.

301
00:31:14,200 --> 00:31:25,000
Qaillun elpetek imna-llu aipallren-llu irniatek anglicallruceteki?

302
00:31:26,000 --> 00:31:29,000
Irniamek qaill’ anglicarilleq ayuqa?

303
00:31:31,000 --> 00:31:37,500
Avaken ciuliamteńek cali qanruyutnguuq avaken anglicaraq.

304
00:31:39,700 --> 00:31:51,000
Avani atama wiinga anglicallruanga, pinarqaqama-wa pilallikiinga tayima
mulngakevkenii ayuqucirturaqlua.

305
00:31:51,500 --> 00:31:59,500
Wall’u cali ukut ilanka alqanka-llu quyurrluki
ayuqucirturaqlutayullerkamteńek.

306
00:31:59,800 --> 00:32:02,000
Tuamta-llu waten piaqluta:

307
00:32:03,400 --> 00:32:11,000
“Ilavceńi quyinruluci yuuyaqunaci. Kingunerraatgun tau͡gaam yuukici.”

308
00:32:11,500 --> 00:32:24,000
Au͡gna qanruyun nutem aturluku yuukilta-gguq ilamta canek
tutmaqiicetun umyuarput tuaten angtaluku.

309
00:32:24,100 --> 00:32:29,000
Canegtun tutmaqiicetun umyuarput quyigivkenaku.

310
00:32:30,000 --> 00:32:39,000
Tua-i-llu wiinga au͡gkut waten nuliangama aplua irnianglua-llu

311
00:32:39,500 --> 00:32:46,000
Irniangama atama qanrutaanga, “Tua-i-w’ elpet ataurtellriaten.

312
00:32:46,500 --> 00:32:51,500
“Ayuqucirteńgurrluten uumun yugpenun yuurtellriamun.

313
00:32:53,000 --> 00:32:56,700
“Wii qanrusngaitamken ayuqucirturngaunak-llu.

314
00:32:57,000 --> 00:33:06,000
“Ak’a ayuqucirtullruamkun uumun irniavnun
kenkek’ngarpenun egmirtarkarpenek.

315
00:33:06,700 --> 00:33:11,500
“Wiinga-llu qalarut’lallruamken wii pikenrilkemnek.

316
00:33:11,600 --> 00:33:16,000
“Atama qanruyutai elpenun egmirtellruanka.

317
00:33:16,500 --> 00:33:24,500
“Elpet tuatnaurtuten, tau͡gaam murilkeciqamken.
Qanrutnarqekuvet qanruciiqamken.”

318
00:33:25,500 --> 00:33:31,500
Tua-i-llu waten: “Irniat ayuqsuitut.”

319
00:33:33,000 --> 00:33:40,000
Waniwa nine-aanek yungqertua wii.

320
00:33:41,500 --> 00:33:48,000
Five-aat angutnguluteng, pingayun arnauluteng.

321
00:33:50,800 --> 00:33:58,400
Ukut yuut ayuqsuitut. Una qanrucunaunani-am iliit piyugtuq,
narugciyugluni.

322
00:33:58,500 --> 00:34:03,000
Ayuqsuitelliniut au͡gkut ciuliat qanruyuciicetun.

323
00:34:03,800 --> 00:34:09,000
Aqsamek-gguq ataucimek anellrung’e’rmeng kinguvret ayuqsuitut.

324
00:34:09,500 --> 00:34:11,000
Tuaten qanlartut.

325
00:34:11,400 --> 00:34:19,500
Tau͡gaam ayuqsuilengraata una tang arcaqerluku
naklekun qanruyutngulria.

326
00:34:20,500 --> 00:34:22,500
Waten-llu qanrut’lallruitkut:

327
00:34:23,500 --> 00:34:30,500
“Una wani ilasi inerciigalnguukan, qanrutesciigalnguukan

328
00:34:30,600 --> 00:34:37,500
“Elpeci tua-i anelgutaini tuaten pinritengnaqu’urluci yuungavci

329
00:34:38,000 --> 00:34:45,400
“Una tang anelgutsi qanrutnarkaqerci elpeci quyurrluci anelgutaini.

330
00:34:45,500 --> 00:34:53,500
“Nunurpek’naku, ik’ikevkenaku, tau͡gaam kenekluku elluarrluku piluku.

331
00:34:53,600 --> 00:34:59,000
“Qallatellerci-llu tegg’ivkenaku, unganarqellriaruluku tau͡gaam.

332
00:35:00,000 --> 00:35:06,000
“Ilasi una anelgutsi tuaten ayuqngan qalarutarkaugarci kenekluku.”

333
00:35:07,000 --> 00:35:18,000
Tuamta-llu nengaungekuvet, avaken ayagluni piciryarauguq

334
00:35:18,800 --> 00:35:30,500
Nengaungekuvet nengaugen una ukuni irniarpeni nakmiin
kenkenruluki kenkekiu.

335
00:35:31,500 --> 00:35:42,000
Qaillun pingraan pillagavkenaku, unganaqluten tau͡gaam qanrutaqluku,
unganaqluten tau͡gaam ayuqucirturluku.

336
00:35:43,000 --> 00:35:51,000
Tuaten wiinga nengauka tuatnayugyaaquq,
taangamek-llu mat’umek atutuyaaqluni

337
00:35:51,500 --> 00:36:00,000
Tau͡gaam ayuqucirtuuteka maliggluku qancurlagateksaitaqa
man’a erneq engelkarrluku.

338
00:36:00,100 --> 00:36:12,000
Ayuqucirtuqallma carrarmek avatiini unganaqluku tuavet qanruyun
qanruyutekluku nakmiin nengaumnun.

339
00:36:12,500 --> 00:36:19,000
Taumek mat’um nalliini nengauma taum unisngasciigataanga.

340
00:36:19,400 --> 00:36:24,000
Camek-llu pikuma tangerqunia ikayurarkaulua.

341
00:36:24,500 --> 00:36:29,500
Man’a kenkem atungnaqurallrua tuaten ayuquq.

342
00:36:30,500 --> 00:36:33,800
Tuaten ayuqerkaulliniukut.

343
00:36:34,000 --> 00:36:40,000
Tuamta-llu ava-i qanrutekngataqa ciuqlirmek

344
00:36:40,500 --> 00:36:46,500
Inerciigalngurnun ik’ikekiitnun ilagautesqevkenii.

345
00:36:47,000 --> 00:36:53,000
Tamakut tuaten ciuliamteńek ayagluni qanruyutnguuq tamana.

346
00:36:53,800 --> 00:36:59,200
Tamaa-i-gguq yuum ukvelriim…

347
00:36:59,300 --> 00:37:07,000
Au͡gkut ukvelrianek qanyuicaaqut tau͡gaam waten qanrucunalrianek.

348
00:37:08,000 --> 00:37:12,500
Qanrucunalrianek tau͡gaam ukvelriit acilallrulliniit.

349
00:37:12,600 --> 00:37:16,000
Mat’um nalliini ukvelrianek acingait.

350
00:37:17,000 --> 00:37:21,900
Avani tau͡gken ciuliamteńi qanrucunalrianek piaqluki

351
00:37:22,000 --> 00:37:34,500
Imna umuyuarteng aturpek’naku ayuqucirtuutminek tau͡gaam
atungnaqurilria tauna qanrucunalriamek aterpagtelallrulliniat.

352
00:37:35,800 --> 00:37:43,000
Wangkuta tau͡gken mat’um nalliini ukverumalrianek aterpagingaukut,
aterpagtaqluku tauna qanrucunalria.

353
00:37:44,700 --> 00:37:57,500
Tuaten ayuqesqumaakut akaarnun, akaarnun nangengqallerkarput,
cali ak’anun pinimek cikiumaqallerkarput pitekluku.

354
00:37:58,000 --> 00:38:03,000
Makut ayuqucirtuutngulliniut waten qanerluteng,

355
00:38:05,000 --> 00:38:08,000
Qalaruqaarluta qanlartut waten:

356
00:38:08,100 --> 00:38:15,000
“Yuum-gguq tau͡gaam kenkek’ni ayuqucirtutua
elluarrluku agglerkaanek.”

357
00:38:17,000 --> 00:38:32,500
Tamakut-am Jesus-aam qaneryaramikun nalqikanirai
waten elitnauraminun qanerluni John 6 verse 63-aami.

358
00:38:32,800 --> 00:38:38,000
John 6 verse 63, Jesus-aaq qanertuq tungaunani,

359
00:38:39,000 --> 00:38:47,000
“Elpeceńun qaneryaraqellrenka anerneruut unguvauluteng-llu.”

360
00:38:48,000 --> 00:38:54,000
Avani ciuliamteńi Bible-aartangvailgan qanruyun waniwa:

361
00:38:54,800 --> 00:39:06,000
Elpet nukalpiami alqunaq picurlagmun tekiararesquvet
anayunailngalngurmun

362
00:39:06,500 --> 00:39:14,800
Umyugairuskuvet qanruyuteten-llu umyuaqenrilkuvki

363
00:39:14,900 --> 00:39:20,500
Eneqallanrilkuvki elpenek picitun, elpenek tuquciiquten.

364
00:39:21,500 --> 00:39:29,500
Tau͡gken picurlagmun tekiarteng’e’rpet imkut qanruyutet eneqaquvki

365
00:39:30,800 --> 00:39:38,000
Eneqallerpet tamakut qanruyutvet pinimek cikirciqaaten
tuaken-llu anagcetarkauluten.

366
00:39:38,500 --> 00:39:45,500
Tamaa-i-ngulliniuq anerneruciat unguvauciat-llu makut ayuqucirtuutet.

367
00:39:45,800 --> 00:39:49,500
Wangkutnun atunricunaicaaqelliniluteng.

368
00:39:51,500 --> 00:39:54,000
Waten-llu cali pinauraitkut:

369
00:39:54,900 --> 00:40:00,000
“Neplirpiiqnaci. Usviircararanrici.”

370
00:40:00,100 --> 00:40:04,000
Tuaten-llu qanraqluteng nepliqeryaaqaqamta enemteńi.

371
00:40:05,900 --> 00:40:11,500
Cavagta mat’um nalliini ayagyuaqegtaaraat

372
00:40:12,000 --> 00:40:20,000
Tengssulvak-llu imirluku ayautnaurait nunanun allanun
aarpagayarturtelluki.

373
00:40:20,500 --> 00:40:23,000
Waniwa-gguq angqeryarturtelluki.

374
00:40:24,500 --> 00:40:27,500
Tau͡gken ciuliamteńi alerquutarluni waten:

375
00:40:28,400 --> 00:40:39,000
Una tan’gaurluq ellangyualria nunanun allanun ayagat’lallrukuvgu
inerciigalnguuciquq.

376
00:40:40,000 --> 00:40:45,500
Nunanun-llu tekiteksaileng’ermiki tangeqsaileng’ermiki-llu

377
00:40:46,000 --> 00:40:51,500
Tuavet tekiskuni talluryugmek imaunani nepliryugngaciquq tuani.

378
00:40:52,000 --> 00:40:58,900
Tamaa-i-gguq ayagacimalriim nunakenrilkeminun ellangyuallrani
ayuqucia ukanirpak.

379
00:40:59,500 --> 00:41:03,000
Ak’a ellaita ciulirneret tangvallruamegteggu tamana

380
00:41:03,500 --> 00:41:09,900
Ellangyuallrani mikelnguq itertaarutesqevkenaku-llu yugnun nunameggni.

381
00:41:10,200 --> 00:41:14,000
Wall’u nunanun allanun ayagatesqevkenaku.

382
00:41:14,500 --> 00:41:18,000
Tamaa-i alerquutiit au͡gkut ciuliamta.

383
00:41:20,800 --> 00:41:27,500
Umyuangcatulimek-gguq yungqerrsukumta tamana aturciqerput.

384
00:41:29,400 --> 00:41:36,000
Kenkekput mikelnguput itertaarutevkenaki
nunanun-ll’ allanun ayagatevkenaki.

385
00:41:38,500 --> 00:41:41,500
Waten-gguq qanernaurtut ilait:

386
00:41:42,000 --> 00:41:47,000
“Tauna ellatuuq, usvituluni-llu, qanyuluni-llu.”

387
00:41:47,500 --> 00:41:53,500
Tamaa-i-gguq ayagacimanrilnguut tuaten ayuqut ellangyuallermeggni.

388
00:41:54,400 --> 00:41:59,000
Ava-i makut ciuliamteńi qanruyutet piciulriit.

389
00:41:59,100 --> 00:42:07,500
Ellaita tangvallerteng tau͡gaam ayuqucirtuutek’larait
tamakut au͡gkut ciuliamta, piciulriit.

390
00:42:08,000 --> 00:42:09,000
Tamaa-i.

391
00:42:10,000 --> 00:42:29,000
Tuamta-llu cali piinanemteńi-gguq enuqlitengramta yuum pianek
akluanek wall’u kapkaanaq’ngaanek watqapik teguqautesqevkenata.

392
00:42:30,800 --> 00:42:36,000
Teglegesqevkenata, cangtairarisqevkenata-llu yuum pianek allam.

393
00:42:37,000 --> 00:42:39,000
Waten qanerluteng:

394
00:42:40,300 --> 00:42:46,000
“Tauna imarmiutaq wall’u kaviaq tegukuvgu

395
00:42:46,500 --> 00:42:55,000
“Aulukestevet Agayutem, Ellam Yuan uptellni elpenun
teguvkararkauluku.

396
00:42:57,000 --> 00:43:01,500
“Tauna tegukuvgu ataucimek teguciiquten

397
00:43:01,600 --> 00:43:13,000
“Imkut tau͡gken pikaqsalten Agayutem cimiuciiqai taum tegullerpet
kapkaanaagnek pikestiignun taukuk kapkaanaak.

398
00:43:13,500 --> 00:43:17,000
“Elpet ataucimek pitangqerciquten.

399
00:43:18,000 --> 00:43:22,000
“Pikaqsalten elpenek naivciiqaten taumun yugmun.”

400
00:43:23,700 --> 00:43:26,000
Tuaten cali qanruyun tamaa-i.

401
00:43:26,500 --> 00:43:29,500
Tuamta-llu cali qanernaurtut ilait

402
00:43:30,000 --> 00:43:35,700
Ilait-gguq tegucugpakarluteng iruit-llu qungagartelartut

403
00:43:36,000 --> 00:43:38,500
Wall’u talliit qungagarrluteng.

404
00:43:38,600 --> 00:43:49,400
Imkut-gguq angalkuita tamakutgun caskumegteggun
tuaten pivkalallruit avani ciuqvani.

405
00:43:49,500 --> 00:43:56,800
Iruit qungagartelluki, talliit-llu qungagartelluki nangteqevkarluki.

406
00:43:57,000 --> 00:44:03,000
Ellaita angalkut pissuutemegteggun quyanrilucimegcetun
tuaten pivkarluki.

407
00:44:03,100 --> 00:44:10,000
Taumek arcaqerluku aarutkellruat yuum pianek tegutesqevkenata.

408
00:44:11,400 --> 00:44:14,000
Cavagtat-wa mat’um nalliini.

409
00:44:14,500 --> 00:44:21,000
Tamana-wa ayuqucirtuutekenrilamteggu wangkuta
ellangyuallratnek ayagluku

410
00:44:22,000 --> 00:44:28,000
Angyanek-llu ayakaucinaurtut, yuum-llu levaaranek teglegnaurtut

411
00:44:29,000 --> 00:44:34,000
Yuum-llu kuvyaanek tamalkumek angyaanek teglegnaurtut.

412
00:44:34,900 --> 00:44:45,000
Man’a-wa teglegyaram tegucaram iqua alingnarqucii-llu
niicuirucamegteggu tuaten ellillilriit

413
00:44:45,500 --> 00:44:51,000
Qalarucuirucamceteng tamakunek tuaten pillerkaitnek.

414
00:44:51,500 --> 00:44:55,500
Amta-llu ellaita ciuliamta aarutkeqapiggluku.

415
00:44:56,000 --> 00:44:59,000
Tau͡gaam-llu waten qanruyuterluteng:

416
00:45:00,000 --> 00:45:05,000
Yuullgutput-gguq tamalkuan quyacagcuumirluku yuulta.

417
00:45:06,000 --> 00:45:15,000
Tangerrluku-gguq ukanirpak yuut makut cangqerrartellriit,
teguqerrarrluteng-llu atu’urkameggnek.

418
00:45:15,600 --> 00:45:19,000
Yuut-gguq quyallratgun tuaten ayuqut.

419
00:45:19,500 --> 00:45:22,000
Quyayaraq-gguq una assirtuq.

420
00:45:23,000 --> 00:45:27,000
Tua-i-ll’ waten Bible-aani naaqilartua:

421
00:45:31,000 --> 00:45:38,000
Cikiqenglleq-gguq quyanarqenruuq akurtunermi.

422
00:45:38,500 --> 00:45:43,000
Una akurtuneq cikiutminek quyanaqsaaquq

423
00:45:43,500 --> 00:45:48,500
Tau͡gaam una cikiqenglleq angenruniluku Bible-aat qanrutkaat

424
00:45:49,000 --> 00:45:56,000
Waten qanrami: “Cikiqenglleq quyanarqenruuq akurtunermi.”

425
00:45:57,000 --> 00:46:08,500
Taumek ciuliamta una-am cali wangkuta camek avegvingqerqumta
yuullgutemteńun ikayuutekesqaa kenkutnguluni.

426
00:46:09,000 --> 00:46:14,000
Tamaa-i-gguq cali yuut quyam ugaani

427
00:46:15,000 --> 00:46:19,400
Yuum-llu temii pinimek cikilriamek ayuqelartuq.

428
00:46:19,500 --> 00:46:22,300
Agayutem-wa tuaten pillikii.

429
00:46:22,500 --> 00:46:29,000
Tuamta-llu cali kevgiurturatuluta yuusqelluta.

430
00:46:29,500 --> 00:46:35,500
Waten-llu qanerluteng: alumteńek-gguq ayagluta nangengaitukut.

431
00:46:37,000 --> 00:46:39,000
Tuaten qantuluteng.

432
00:46:39,100 --> 00:46:47,000
Kevgiurturallemteńi-gguq tau͡gaam piniriciqukut
naullunam-llu-gguq agturngaunata.

433
00:46:47,500 --> 00:46:54,000
Naulluulrianun naulluungraata naulluutiita tamatum agturngaunata.

434
00:46:55,000 --> 00:46:59,000
Tamaa-i cali tamana kevgiurturyaram akqutii.

435
00:46:59,100 --> 00:47:03,000
Yuk akaarnun caciinani nangengqaarkauluni.

436
00:47:04,500 --> 00:47:09,000
Kevgiurturyaraq-am cali una: yuut quyatuut.

437
00:47:09,300 --> 00:47:17,000
Wall’u mertaquni wall’u eqiuquni arnassagaq wall’ angukara’urluq
quyayugngauq tamatumek.

438
00:47:17,100 --> 00:47:20,400
Quyatiin-gguq tauna yuk qulvaqanirciqaa.

439
00:47:21,000 --> 00:47:25,000
Tamaa-i qanruyutet tamakut ciuliamteńek.

440
00:47:26,000 --> 00:47:31,000
Man’a qallaquralqa amlleriyaaquq tayima.

441
00:47:31,100 --> 00:47:36,000
Ii-i. Ii-i, quyanarquten wani tailuten.

442
00:47:36,100 --> 00:47:38,800
Waten tua-i pitari[luku].

443
00:47:38,900 --> 00:47:51,000
Cam iliiniku tau͡gaam cali piyunarqeqaqumta cali quyurrluta
cali qalangssagniartukut umyuangekuvet allamek cali piinanerpeni.

444
00:47:51,500 --> 00:47:53,400
Tua-i quyana.

445
00:47:53,500 --> 00:47:59,000
Cali pitsaqevkenii uitacunailngurmek umyuangekuma taiciqua.

446
00:47:59,500 --> 00:48:07,000
Quyana tua-i. Niitellerci man’a aulukestemta atawaqercecimaniaraa.

